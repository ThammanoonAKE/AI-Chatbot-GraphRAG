{
  "decision_id": "1201/2529",
  "title": "คำพิพากษาศาลฎีกาที่ 1201/2529",
  "summary": "ไม่พบข้อมูลสรุป",
  "related_sections": {
    "ประมวลกฎหมายอาญา": [
      "ม. 78",
      "ม. 90",
      "ม. 352"
    ],
    "ประมวลกฎหมายวิธีพิจารณาความอาญา": [
      "ม. 35",
      "ม. 39(2)",
      "ม. 39 (2)"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ ศาลแขวง พระนครใต้",
    "จำเลย": "นาง บุญเสริม ยะคะเสม"
  },
  "judges": [
    "สมศักดิ์ เกิดลาภผล",
    "อำนวย อินทุภูติ",
    "ดำริ ศุภพิโรจน์"
  ],
  "lower_and_appeal_courts": [
    "คดีความผิดต่อส่วนตัว สิทธินำคดีอาญามาฟ้องจะระงับไปตามประมวลกฎหมายวิธีพิจารณาความอาญา มาตรา 39(2) มีอยู่ 3 วิธีด้วยกันคือ",
    "1. ยอมความกันโดยชอบด้วยกฎหมาย",
    "2. ถอนฟ้อง",
    "3. ถอนคำร้องทุกข์",
    "ทั้งสามวิธีมีข้อสังเกตดังนี้",
    "1. การยอมความในคดีอาญาความผิดต่อส่วนตัวไม่มีกฎหมายบังคับให้ต้องทำตามแบบ แม้ไม่ทำเป็นหนังสือ หรือไม่มีหลักฐานเป็นหนังสือก็มีผลทำให้สิทธินำคดีอาญามาฟ้องระงับ (เทียบนัยคำพิพากษาศาลฎีกาที่ 476/2508 และที่ 3767/2527)",
    "2. ไม่มีบทบัญญัติกฎหมายใดให้อำนาจศาลที่จะเรียกโจทก์มาสอบถามเพื่อตกลงยอมความกับจำเลยในคดีอาญาความผิดต่อส่วนตัว ฉะนั้นจึงเป็นเรื่องของสมัครใจของคู่กรณีที่จะตกลงกันเอง (เทียบนัยคำสั่งคำร้องของศาลฎีกาที่ 116/2526)",
    "3. การยอมความโดยชอบด้วยกฎหมายที่จะทำให้สิทธินำคดีอาญามาฟ้องระงับนั้น ต้องปรากฏว่าผู้เสียหายกับจำเลยได้ทำความตกลงระงับข้อพิพาทต่อกันด้วย หากไม่ปรากฏแน่ชัดเช่นนั้น เช่น ผู้เสียหายผู้ร้องทุกข์ให้ดำเนินคดีกับจำเลยฐานยักยอก แล้วต่อมาจำเลยเพียงแต่ส่งเงินใช้คืนให้ผู้เสียหายเท่านั้น เช่นนี้สิทธินำคดีอาญามาฟ้องยังไม่ระงับ (คำพิพากษาศาลฎีกาที่ 1633/2514)",
    "4. การยอมความหากปรากฏชัดว่าเป็นเพียงการประนีประนอมยอมความเฉพาะในส่วนแพ่ง เช่นนี้ไม่มีผลให้สิทธินำคดีอาญามาฟ้องในคดีความผิดต่อส่วนตัวระงับ (เทียบนัยคำพิพากษาศาลฎีกาที่ 265/2515) แต่อย่างไรก็ดี หากผู้เสียหายกับจำเลยตกลงระงับข้อพิพาทอันมีต่อกันเข้าลักษณะสัญญาประนีประนอมยอมความ ซึ่งเป็นการตกลงเปลี่ยนแปลงมูลที่มาแห่งหนี้ในทางแพ่ง ย่อมแสดงถึงเจตนาของผู้เสียหายว่าประสงค์ให้ข้อหาทางอาญาในความผิดต่อส่วนตัวระงับไปด้วย สิทธินำคดีอาญามาฟ้องย่อมระงับไป แม้ต่อมาจำเลยจะไม่ปฏิบัติตามข้อตกลงผู้เสียหายก็ไม่มีอำนาจที่จะร้องทุกข์ให้ดำเนินคดีอาญากับจำเลยได้อีก (เทียบนัยคำพิพากษาศาลฎีกาที่ 1050/2527)",
    "5. ในกรณีที่มีการทำสัญญาประนีประนอมยอมความกันจริง แต่ผู้เสียหายอ้างว่าสัญญาประนีประนอมยอมความนั้นไม่สมบูรณ์เพราะเกิดจากความสำคัญผิด และผู้เสียหายไม่สืบพยานให้เห็นว่าตนทำสัญญานั้นด้วยความสำคัญผิดอย่างไร ก็ต้องถือว่าสัญญายอมความนั้นยังสมบูรณ์อยู่ สิทธินำคดีอาญามาฟ้องย่อมระงับไป (เทียบนัยคำพิพากษาศาลฎีกาที่ 4421/252/)",
    "6. การถอนฟ้องหรือการถอนคำร้องทุกข์ในชั้นฎีกาย่อมทำได้ เช่นก่อนที่ศาลชั้นต้นอ่านคำพิพากษาศาลฎีกาให้คู่ความฟัง โจทก์ขอถอนฟ้อง จำเลยไม่คัดค้าน ศาลฎีกาย่อมอนุญาตให้โจทก์ถอนฟ้องได้คำพิพากษาของศาลล่างย่อมระงับไปในตัว ไม่มีผลบังคับต่อไป ศาลฎีกาสั่งจำหน่ายคดีได้ โดยไม่จำเป็นที่ศาลฎีกาจะต้องพิพากษาให้ยกคำพิพากษาศาลล่างที่ลงโทษจำเลยไว้ (เทียบนัยคำพิพากษาศาลฎีกาที่1374/2509 และคำสั่งคำร้องของศาลฎีกาที่ 2445/2527)",
    "7. ความผิดกรรมเดียวกันแต่ผิดกฎหมายหลายบท ตามประมวลกฎหมายอาญามาตรา 90 การถอนคำร้องทุกข์มีผลทำให้สิทธินำคดีอาญามาฟ้องระงับไปเฉพาะในข้อหาความผิดต่อส่วนตัวเท่านั้น เช่น จำเลยบุกรุกเข้าไปในเคหสถานของผู้เสียหายเพื่อข่มขืนกระทำชำเราผู้เสียหาย และจำเลยได้กระทำการข่มขืนกระทำชำเราผู้เสียหายจนสำเร็จเช่นนี้ การถอนคำร้องทุกข์คงมีผลเฉพาะในความผิดฐานข่มขืนกระทำชำเราซึ่งอาจยอมความกันได้เท่านั้น ส่วนสิทธินำคดีอาญามาฟ้องในฐานบุกรุกยังไม่ระงับไป(เทียบนัยคำพิพากษาศาลฎีกาที่ 3834/2528)",
    "8. แม้ผู้เสียหายยื่นคำร้องขอถอนฟ้องในคดีที่พนักงานอัยการเป็นโจทก์ (ซึ่งทำไม่ได้) แต่ในคำร้องระบุว่า เนื่องจากผู้เสียหายและจำเลยตกลงกันได้แล้ว ผู้เสียหายไม่มีความประสงค์จะดำเนินคดีอาญาแก่จำเลยต่อไป เช่นนี้ แสดงว่าผู้เสียหายประสงค์จะขอถอนคำร้องทุกข์นั่นเอง แต่ใช้ข้อความผิดพลาดไปเป็นถอนฟ้อง สิทธินำคดีอาญามาฟ้องของโจทก์ย่อมระงับไป ศาลจำต้องจำหน่ายคดี (คำสั่งคำร้องของศาลฎีกาที่ 1241/2526)",
    "9. ในกรณีที่ผู้เสียหายยื่นคำร้องขอถอนคำร้องทุกข์ แล้วแต่ศาลล่างกลับพิพากษายกฟ้องแทนที่จำหน่ายคดี เช่นนี้ศาลสูงจะต้องพิพากษายกคำพิพากษาศาลล่างและสั่งจำหน่ายคดี (เทียบนัยคำพิพากษาศาลฎีกาที่ 2689/2527)",
    "คำพิพากษาศาลฎีกาฉบับนี้มีปัญหาว่า ศาลชั้นต้นมีอำนาจสั่งอนุญาตให้ผู้เสียหายถอนคำร้องทุกข์ได้หรือไม่ ในกรณีที่อยู่ระหว่างอายุอุทธรณ์แต่ไม่มีอุทธรณ์เพราะอาจมีผู้เห็นว่า ผู้เสียหายขอถอนคำร้องทุกข์เมื่อศาลชั้นต้นพิพากษาคดีแล้ว ศาลชั้นต้นไม่มีอำนาจสั่งคำร้องดังกล่าว แต่เป็นอำนาจของศาลอุทธรณ์ ซึ่งศาลฎีกาก็วินิจฉัยไว้ชัดเจนว่ากรณีนี้เป็นการถอนคำร้องทุกข์ในคดีความผิดต่อส่วนตัวก่อนคดีจะถึงที่สุด ศาลชั้นต้นจึงมีอำนาจอนุญาตให้ผู้เสียหายถอนคำร้องทุกข์ได้ มีปัญหาน่าคิดต่อไปว่าในกรณีเช่นนี้ศาลอุทธรณ์มีอำนาจจะสั่งอนุญาตให้ผู้เสียหายถอนคำร้องทุกข์ได้หรือไม่ในเมื่อไม่มีคู่ความฝ่ายใดอุทธรณ์ ซึ่งในทางปฏิบัติสำนวนก็คงมิได้ส่งไปยังศาลอุทธรณ์",
    "ปัญหาข้อนี้ศาลฎีกาเคยวินิจฉัยไว้ในคำสั่งคำร้องของศาลฎีกาที่ 1/2528 ว่าความผิดต่อส่วนตัว ผู้เสียหายขอถอนคำร้องทุกข์ภายในกำหนดระยะเวลาอุทธรณ์ แม้ไม่มีคู่ความฝ่ายใดอุทธรณ์ก็เป็นการถอนคำร้องทุกข์ก่อนคดีจะถึงที่สุดตามประมวลกฎหมายวิธีพิจารณาความอาญามาตรา 35 วรรคสอง เมื่อจำเลยไม่คัดค้านศาลชั้นต้นหรือศาลอุทธรณ์ก็มีอำนาจสั่งได้ และศาลฎีกาในคดีดังกล่าวยังวินิจฉัยไปไกลถึงขนาดว่าเมื่อคดีขึ้นมาสู่ศาลฎีกาแล้ว ศาลฎีกาย่อมมีอำนาจอนุญาตให้ถอนคำร้องทุกข์ได้",
    "ฉะนั้นในปัญหาเรื่องนี้อาจพอสรุปได้ว่า ก่อนคดีจะถึงที่สุดศาลย่อมมีอำนาจสั่งอนุญาตให้ผู้เสียหายถอนคำร้องทุกข์ได้เสมอ ส่วนศาลใดจะมีอำนาจสั่งนั้นขึ้นอยู่กับว่าคดีนั้นอยู่ระหว่างพิจารณาของศาลใด หากคดีนั้นอยู่ในระหว่างอุทธรณ์ ศาลชั้นต้นหรือศาลอุทธรณ์ย่อมมีอำนาจสั่งได้ นอกจากนั้นศาลฎีกายังมีอำนาจสั่งได้ด้วยหากคดีนั้นขึ้นมาสู่ศาลฎีกาแล้ว และหากคดีนั้นอยู่ในระหว่างฎีกาศาลชั้นต้นหรือศาลฎีกาย่อมมีอำนาจสั่งได้เช่นกัน.",
    "ปริญญา ดีผดุง."
  ]
}