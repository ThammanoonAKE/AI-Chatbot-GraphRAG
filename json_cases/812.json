{
  "decision_id": "2676/2529",
  "title": "คำพิพากษาศาลฎีกาที่ 2676/2529",
  "summary": "เจ้าพนักงานที่ดินไม่ยอมจดทะเบียนโอนโฉนดให้ตามคำพิพากษาเพราะจำเลยจำนองที่ดินพิพาทไว้กับธนาคารซึ่งไม่ยอมส่งโฉนดที่ดินมาให้เช่นนี้โจทก์จะร้องขอให้ศาลในคดีเดิมมีคำสั่งให้เจ้าพนักงานที่ดินจดทะเบียนโอนให้โดยไม่ต้องมีโฉนดคู่ฉบับมาแสดงหาได้ไม่เพราะเจ้าพนักงานที่ดินเป็นบุคคลภายนอกและกรณีไม่ต้องด้วยข้อยกเว้นที่ให้คำพิพากษามีผลผูกพันบุคคลภายนอกได้ตามป.วิ.พ.มาตรา145หากโจทก์เห็นว่าการที่เจ้าพนักงานที่ดินไม่กระทำการตามที่โจทก์ประสงค์นั้นไม่ชอบด้วยกฎหมายและเป็นการโต้แย้งสิทธิของโจทก์ก็ชอบที่โจทก์จะดำเนินการว่ากล่าวกับเจ้าพนักงานที่ดินตามกฎหมายต่อไป. ___________________________ กรณีสืบเนื่องจากโจทก์จำเลยได้ทำสัญญาประนีประนอมยอมความกันโดยจำเลยยอมโอนที่ดินโฉนดเลขที่ 86692 พร้อมสิ่งปลูกสร้างให้โจทก์ศาลพิพากษาตามยอม แต่เจ้าพนักงานที่ดินไม่ยอมจดทะเบียนโอนให้ตามคำพิพากษา เพราะจำเลยจำนองที่ดินดังกล่าวไว้กับธนาคารกรุงศรีอยุธยาจำกัด ซึ่งไม่ยอมส่งโฉนดที่ดินมาให้ โจทก์จึงขอให้ศาลมีคำสั่งให้เจ้าพนักงานที่ดินกรุงเทพมหานคร สาขาบางกะปิ โอนที่ดินโฉนดเลขที่86692 ให้โจทก์ โดยไม่ต้องมีโฉนดคู่ฉบับมาแสดงต่อเจ้าพนักงานที่ดิน ศาลชั้นต้นมีคำสั่งว่า ตามประมวลกฎหมายอาญาที่ดิน มาตรา 72ในการจดทะเบียนสิทธิและนิติกรรมคู่กรณีต้องนำหนังสือแสดงสิทธิมาจดทะเบียนต่อพนักงานเจ้าหน้าที่ ดังนั้น เมื่อธนาคารกรุงศรีอยุธยาจำเลย รับจำนองที่ดินพิพาทและยึดถือโฉนดที่ดินไว้ เจ้าพนักงานที่ดินจึงไม่อาจดำเนินการให้ได้ ให้โจทก์ไปติดต่อตกลงกับธนาคารกรุงศรีอยุธยา จำกัด เอง โจทก์อุทธรณ์ ศาลอุทธรณ์พิพากษายืน ค่าฤชาธรรมเนียมชั้นอุทธรณ์ให้เป็นพับ โจทก์ฎีกา ศาลฎีกาวินิจฉัยว่า \"โจทก์ฎีกาว่ากรณีไม่ใช่เรื่องคำพิพากษาของศาลผูกพันบุคคลภายนอกหรือไม่ แต่เป็นเรื่องที่โจทก์ขอจดทะเบียนโอนกรรมสิทธิ์ที่ดินตามคำพิพากษาที่ถึงที่สุดแล้ว ซึ่งเจ้าพนักงานที่ดินดังกล่าวให้โจทก์ตามคำพิพากษาของศาลชั้นต้นโดยไม่ต้องมีโฉนดคู่ฉบับมาแสดงกรณีไม่ต้องด้วยประมวลกฎหมายที่ดิน มาตรา 72พิเคราะห์แล้ว มูลกรณีสืบเนื่องมาจากโจทก์ได้ดำเนินการขอจดทะเบียนโอนกรรมสิทธิ์ที่ดินโฉนดเลขที่ 86692 แขวงลาดพร้าว (ออเป้า)เขตบางกะปิ กรุงเทพมหานคร ที่สำนักงานที่ดินกรุงเทพมหานคร สาขาบางกะปิ ตามคำพิพากษาตามยอม เจ้าพนักงานที่ดินแจ้งว่าโอนที่ดินให้โจทก์ไม่ได้ เพราะจำเลยจำนองที่ดินแปลงนี้ไว้กับธนาคารกรุงศรีอยุธยา จำกัด และธนาคารดังกล่าวไม่ยอมส่งโฉนดที่ดินมาให้โจทก์จึงยื่นคำร้องขอให้ศาลมีคำสั่งให้เจ้าพนักงานที่ดินกรุงเทพมหานคร สาขาบางกะปิ จดทะเบียนโอนกรรมสิทธิ์ที่ดินดังกล่าวให้โจทก์โดยไม่ต้องมีโฉนดคู่ฉบับมาแสดงเห็นว่าเจ้าพนักงานที่ดินดังกล่าวเป็นบุคคลภายนอกและกรณีไม่ต้องด้วยข้อยกเว้นที่ให้คำพิพากษาของศาลมีผลผูกพันบุคคลภายนอกตามที่บัญญัติไว้ในประมวลกฎหมายวิธีพิจารณาความแพ่ง มาตรา 145 ศาลจึงไม่อาจสั่งบังคับเจ้าพนักงานที่ดินให้กระทำการตามที่โจทก์ประสงค์ได้ หากโจทก์เห็นว่า การที่เจ้าพนักงานที่ดินไม่กระทำการตามที่โจทก์ประสงค์นั้นไม่ชอบด้วยกฎหมายและเป็นการโต้แย้งสิทธิของโจทก์ ก็ชอบที่โจทก์จะดำเนินการว่ากล่าวกับเจ้าพนักงานที่ดินตามกฎหมายต่อไปคำพิพากษาศาลฎีกาที่ 2708/2520 ที่โจทก์อ้างนั้นรูปเรื่องต่างกับคดีนี้คำพิพากษาของศาลอุทธรณ์ต้องด้วยความเห็นของศาลฎีกา ฎีกาของโจทก์ฟังไม่ขึ้น พิพากษายืน ค่าฤชาธรรมเนียมชั้นฎีกาเป็นพับ\".",
  "related_sections": {
    "ประมวลกฎหมายวิธีพิจารณาความแพ่ง": [
      "ม. 145"
    ],
    "ประมวลกฎหมายที่ดิน": [
      "ม. 72"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นาง อรวรรณ พงษ์เภตรา",
    "จำเลย": "นาย ชาญณรงค์ หลูไพบูลย์"
  },
  "judges": [
    "อำนวย อินทุภูติ",
    "ดำริ ศุภพิโรจน์",
    "สมศักดิ์ เกิดลาภผล"
  ],
  "lower_and_appeal_courts": []
}