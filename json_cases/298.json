{
  "decision_id": "788/2529",
  "title": "คำพิพากษาศาลฎีกาที่ 788/2529",
  "summary": "ป.วิ.พ. มาตรา 197, 201 การที่โจทก์ไม่มาศาลในวันนัดสืบพยานโจทก์หลังจากที่ได้สืบพยานโจทก์ไปบ้างแล้วนั้นศาลชอบที่จะยกฟ้องโจทก์ได้ตามป.วิ.อ.มาตรา166ประกอบมาตรา181เพราะไม่ว่าจะเป็นวันนัดสืบพยานโจทก์นัดใดโจทก์ย่อมมีหน้าที่จะต้องปฏิบัติต่อศาลคือนำพยานเข้าสืบอีกหากไม่ติดใจสืบก็ต้องแถลงให้ศาลทราบและการที่โจทก์ไม่มาศาลตามกำหนดนัดนี้ป.วิ.อ.ได้บัญญัติไว้ชัดแจ้งแล้วว่าให้ศาลยกฟ้องเสียจะนำป.วิ.พ.เรื่องการพิจารณาโดยขาดนัดมาอนุโลมใช้บังคับหาได้ไม่. ___________________________ ศาลชั้นต้นไต่สวนมูลฟ้องแล้ว ประทับฟ้องไว้พิจารณา จำเลยทั้งสองให้การปฏิเสธ ชั้นพิจารณา หลังจากสืบพยานโจทก์ไปหลายนัดแล้ว ในวันนัดสืบพยานโจทก์นัดต่อไป จำเลยมาศาล ส่วนฝ่ายโจทก์ไม่มาโดยไม่แจ้งเหตุขัดข้อง ศาลชั้นต้นจึงยกฟ้องโจทก์ โจทก์อุทธรณ์ ศาลอุทธรณ์ศาลชั้นต้นยืน โจทก์ฎีกา ศาลฎีกาวินิจฉัยข้อกฎหมายว่า โจทก์ฎีกาว่า คดีนี้ได้มีการสืบพยานโจทก์หลายนัดแล้ว มิใช่เป็นการนัดสืบพยานโจทก์นัดแรก และศาลได้ดำเนินกระบวนพิจารณาสืบพยานโจทก์เกือบหมดสิ้นแล้วที่ศาลชั้นต้นให้ยกฟ้องโจทก์ จึงเป็นการดำเนินกระบวนพิจารณาคดีผิดระเบียบ พิเคราะห์แล้วเห็นว่า ในคดีอาญานั้นเป็นหน้าที่ของโจทก์ที่จะต้องนำพยานมาสืบให้เห็นว่าจำเลยเป็นผู้กระทำผิดจริงดังฟ้อง ดังนั้นไม่ว่าจะเป็นวันนัดสืบพยานในนัดใดโจทก์ย่อมมีหน้าที่จะต้องปฏิบัติตามศาลกล่าวคือนำพยานเข้าสืบ หากโจทก์ไม่ติดใจสืบพยานในนัดต่อมาก็ต้องแถลงให้ศาลทราบเพื่อศาลจะได้ดำเนินกระบวนพิจารณาต่อไปได้ เพราะศาลจะพิพากษาคดีไปทั้งที่โจทก์ยังติดใจสืบพยานอยู่ และยังมิได้มีการดำเนินกระบวนพิจารณาทางฝ่ายจำเลยหาได้ไม่ การที่โจทก์ไม่มาศาลในวันนัดสืบพยานโจทก์ไม่ว่าในนัดใดประมวลกฎหมายวิธีพิจารณาความอาญา มาตรา 166 ประกอบมาตรา 181บัญญัติไว้โดยชัดแจ้งแล้วว่าให้ศาลยกฟ้องเสีย จึงจะนำประมวลกฎหมายวิธีพิจารณาความแพ่งในเรื่องการขาดนัดพิจารณามาอนุโลมใช้บังคับหาได้ไม่ ศาลอุทธรณ์พิพากษาชอบแล้ว ฎีกาโจทก์ฟังไม่ขึ้น พิพากษายืน.",
  "related_sections": {
    "ประมวลกฎหมายวิธีพิจารณาความอาญา": [
      "ม. 15",
      "ม. 166",
      "ม. 181"
    ],
    "ระเบียบ": [
      "ทั่วไป"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นาย อุดม รุหานนท์",
    "จำเลย": "ห้างหุ้นส่วนจำกัด ยู พี ที อิมปอร์ต เอ็กซ์ปอร์ต  กับพวก"
  },
  "judges": [
    "พลจิตต์ ดียืน",
    "ประการ กาญจนศูนย์",
    "ประพันธ์ ผลฉาย"
  ],
  "lower_and_appeal_courts": []
}