{
  "decision_id": "1382/2529",
  "title": "คำพิพากษาศาลฎีกาที่ 1382/2529",
  "summary": "พ.ร.บ.การพนัน มาตรา 14 ทวิ คำว่า\"พ้นโทษ\"ตามมาตรา14ทวิแห่งพ.ร.บ.การพนันพ.ศ.2478ก็คือพ้นโทษที่ได้รับจริงๆในคดีก่อนเมื่อในคดีก่อนจำเลยไม่ได้รับโทษจำคุกจึงไม่มีวันพ้นโทษจำคุกที่จะถือเอาเป็นเกณฑ์ในการเพิ่มโทษจำเลยตามมาตรา14ทวินี้ได้ การที่ศาลรอการลงโทษจำเลยไว้ก็มิใช่โทษซึ่งเมื่อครบกำหนดตามที่รอไว้แล้วจะถือว่าเป็นการพ้นโทษไปในตัวตามป.อ.มาตรา58วรรคสองที่บัญญัติว่าถ้าภายในเวลาที่ศาลได้กำหนดตามมาตรา56ผู้นั้นมิได้กระทำความผิดดังกล่าวในวรรคแรกก็ให้ผู้นั้นพ้นจากการที่จะถูกลงโทษในคดีนั้นแสดงให้เห็นชัดแจ้งว่าผู้นั้นหรือจำเลยไม่เคยถูกลงโทษจำคุกมาก่อน. ___________________________ โจทก์ฟ้องขอให้ลงโทษและเพิ่มโทษจำเลยตามพระราชบัญญัติการพนันพ.ศ. 2478 และบวกโทษที่รอการลงโทษไว้ในคดีก่อนด้วย จำเลยให้การรับสารภาพและรับว่าเคยต้องโทษและพ้นโทษจริงตามฟ้อง ศาลชั้นต้นพิพากษาลงโทษจำเลยโดยเพิ่มโทษด้วย แต่เปลี่ยนโทษจำคุกเป็นโทษกักขัง ยกคำขอให้บวกโทษจำคุกที่รอ ของกลางริบ จำเลยอุทธรณ์ ศาลอุทธรณ์พิพากษายืน จำเลยฎีกา ศาลฎีกาวินิจฉัยปัญหาข้อกฎหมายว่า \"ที่ศาลชั้นต้นสั่งว่ารับฎีกาข้อ 1 (หน้าที่ 2) นั้นน่าจะเขียนผิด ที่ถูกเป็นว่าข้อ 2(1)ซึ่งเป็นข้อฎีกาคดีคงมีปัญหาเพียงว่า การที่ศาลล่างทั้งสองปรับบทลงโทษจำเลยตามพระราชบัญญัติการพนัน พ.ศ. 2478 มาตรา 14 ทวิพระราชบัญญัติการพนัน (ฉบับที่ 3) พ.ศ. 2485 มาตรา 3 นั้นเป็นการชอบหรือไม่ศาลฎีกาฟังข้อเท็จจริงตามที่ศาลอุทธรณ์ได้วินิจฉัยมาแล้วว่า จำเลยเคยต้องโทษฐานเล่นการพนันมาแล้ว 3 ครั้ง ครั้งแรกศาลพิพากษาปรับ 100 บาท เมื่อวันที่ 13 กันยายน 2515 ครั้งที่สองศาลพิพากษาปรับ 500 บาท เมื่อวันที่ 31 มีนาคม 2526 ครั้งที่สามศาลพิพากษาจำคุก 1 เดือน และปรับ 1,000 บาท โทษจำคุกให้รอการลงโทษไว้ 1 ปี เมื่อวันที่ 23 กรกฎาคม 2527 จำเลยได้มากระทำผิดในคดีนี้อีก ศาลฎีกาเห็นว่า มาตรา 14 ทวิ แห่งพระราชบัญญัติการพนัน พ.ศ. 2478 บัญญัติว่า ผู้ใดกระทำความผิดต้องระวางโทษตามพระราชบัญญัตินี้ เมื่อพ้นโทษแล้วยังไม่ครบกำหนด 3 ปี กระทำความผิดต่อพระราชบัญญัตินี้อีก (1) ถ้าโทษซึ่งกำหนดไว้สำหรับความผิดที่กระทำครั้งหลังเป็นโทษจำคุกและปรับให้วางโทษทวีคูณ (2) ถ้าโทษซึ่งกำหนดไว้สำหรับความผิดที่กระทำครั้งหลังเป็นโทษจำคุกหรือปรับ ให้วางโทษทั้งจำทั้งปรับ คำว่า \"พ้นโทษ\" ตามมาตรา 14 ทวิ แห่งพระราชบัญญัติการพนันพ.ศ. 2478 ดังกล่าวข้างต้น ก็คือพ้นโทษที่ได้รับจริง ๆ ในคดีก่อนนั่นเอง เมื่อในคดีก่อนจำเลยไม่ได้รับโทษจำคุก จึงไม่มีวันพ้นโทษจำคุกที่จะถือเอาเป็นเกณฑ์ในการเพิ่มโทษจำเลยได้ และการที่เพียงแต่รอการลงโทษจำคุกไว้ก็ไม่ใช่โทษซึ่งเมื่อครบ 1 ปี ตามที่รอไว้แล้ว จะได้เป็นการพ้นโทษไปได้ในตัว ทั้งตามประมวลกฎหมายอาญามาตรา 58 วรรคสองก็บัญญัติไว้ด้วยว่า ถ้าภายในเวลาที่ศาลได้กำหนดตามมาตรา 56 ผู้นั้นมิได้กระทำความผิดดังกล่าวในวรรคแรกของมาตรา 58 ก็ให้ผู้นั้นพ้นจากการที่จะถูกลงโทษในคดีนั้น ซึ่งก็แสดงอยู่ชัดแจ้งว่าผู้นั้นหรือจำเลยไม่เคยถูกลงโทษจำคุกมาก่อนนั่นเองกรณีจึงถือไม่ได้ว่าจำเลยพ้นโทษแล้วยังไม่ครบ 3 ปี มากระทำความผิดต่อพระราชบัญญัติการพนันนี้อีก จะเพิ่มโทษจำเลยตามพระราชบัญญัติการพนัน พ.ศ. 2478 มาตรา 14 ทวิ พระราชบัญญัติการพนัน (ฉบับที่ 3)พ.ศ. 2485 มาตรา 3 ไม่ได้ ที่ศาลล่างทั้งสองเพิ่มโทษตามกฎหมายดังกล่าว ศาลฎีกาไม่เห็นพ้องด้วย ฎีกาของจำเลยฟังขึ้น พิพากษาแก้เป็นว่า ให้ยกคำขอเพิ่มโทษจำเลยพระราชบัญญัติการพนัน พ.ศ. 2478 มาตรา 14 ทวิ พระราชบัญญัติการพนัน (ฉบับที่ 3)พ.ศ. 2485 มาตรา 3 เสีย วางโทษจำคุกจำเลย 2 เดือน และปรับ 2,000บาท จำเลยรับสารภาพโดยดีเป็นประโยชน์แก่การพิจารณามีเหตุบรรเทาโทษลดโทษให้กึ่งหนึ่งตามประมวลกฎหมายอาญา มาตรา 78 คงจำคุก 1 เดือนและปรับ 1,000 บาท โทษจำคุกให้รอการลงโทษไว้ 2 ปีตามประมวลกฎหมายอาญา มาตรา 56 ไม่ชำระค่าปรับให้กักขังแทนตามประมวลกฎหมายอาญา มาตรา 29, 30 ให้จำเลยใช้สินบนนำจับกึ่งหนึ่งของค่าปรับด้วย นอกจากที่แก้ให้เป็นไปตามพิพากษาศาลอุทธรณ์\".",
  "related_sections": {
    "ประมวลกฎหมายอาญา": [
      "ม. 29",
      "ม. 30",
      "ม. 56",
      "ม. 58",
      "ม. 78"
    ],
    "ระเบียบ": [
      "ทั่วไป"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ ประจำ ศาลแขวง พระนครใต้",
    "จำเลย": "นางสาว วรรณา ก้อนเงินแท้ หรือ วรรณี จันทร์ฟ้า"
  },
  "judges": [
    "สาระ เสาวมล",
    "สหัส สิงหวิริยะ",
    "เสวก จันทร์ผ่อง"
  ],
  "lower_and_appeal_courts": []
}