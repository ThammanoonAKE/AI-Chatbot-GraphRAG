{
  "decision_id": "957/2529",
  "title": "คำพิพากษาศาลฎีกาที่ 957/2529",
  "summary": "ในชั้นขอคืนของกลางศาลจะไม่วินิจฉัยปัญหาในเรื่องการกระทำความผิดของจำเลยซึ่งถึงที่สุดไปแล้วให้อีก. ___________________________ ศาลชั้นต้นพิพากษาลงโทษจำเลยตามพระราชบัญญัติการพนัน พ.ศ. 2478และสั่งให้ริบโต๊ะบิลเลียด 1 ตัว ลูกบิลเลียด 3 ลูก ไม้สำหรับแทง2 อัน และเงินสด 30 บาท ผู้ร้องยื่นคำร้องว่า โต๊ะบิลเลียด ลูกบิลเลียด และไม้สำหรับแทงเป็นของผู้ร้อง ผู้ร้องไม่ได้รู้เห็นเป็นใจในการกระทำความผิดของจำเลย ขอคืนของกลาง โจทก์คัดค้าน ศาลชั้นต้นและศาลอุทธรณ์วินิจฉัยว่าผู้ร้องไม่ใช่เจ้าของทรัพย์ของกลาง ผู้ร้องฎีกา ศาลฎีกาวินิจฉัยว่า \"...ปัญหาที่ว่า ผู้ร้องเป็นเจ้าของทรัพย์ของกลางที่ศาลชั้นต้นสั่งให้ริบหรือไม่นั้น เห็นว่า ตามทางนำสืบของผู้ร้อง ไมีมีพยานหลักฐานใดที่จะแสดงให้เห็นได้ว่าทรัพย์ของกลางเป็นของผู้ร้อง คงมีแต่คำกล่าวอ้างของผู้ร้องที่อ้างว่า ซื้อทรัพย์ของกลางมาจากกรุงเทพมหานครเท่านั้น แต่จะซื้อมาจากใครจากร้านใดก็ไม่ปรากฏ ซึ่งเป็นเรื่องเลื่อนลอย จึงฟังไม่ได้ว่าเป็นทรัพย์ของผู้ร้อง ส่วนปัญหาที่ว่าการเล่นการพนันบิลเลียดในสมาคมเป็นความผิดตามพระราชบัญญัติการพนันหรือไม่นั้น เห็นว่า ปัญหาดังกล่าวเป็นปัญหาในเรื่องกระทำความผิดของจำเลยซึ่งถึงที่สุดไปแล้ว จึงวินิจฉัยให้ไม่ได้ ศาลล่างทั้งสองพิพากษามาชอบแล้ว...\" พิพากษายืน.",
  "related_sections": {
    "ประมวลกฎหมายอาญา": [
      "ม. 36"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ ประจำ ศาลแขวง นครราชสีมา",
    "ผู้ร้อง": "นาย ชัชวาล ศิริเจริญศรี",
    "จำเลย": "นาย พงษ์ธาดา พันธ์ชาญสง่า  กับพวก"
  },
  "judges": [
    "ธิรพันธุ์ รัศมิทัต",
    "บุญส่ง คล้ายแก้ว",
    "เฉลิม การปลื้มจิตต์"
  ],
  "lower_and_appeal_courts": []
}