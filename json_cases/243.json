{
  "decision_id": "645/2529",
  "title": "คำพิพากษาศาลฎีกาที่ 645/2529",
  "summary": "จำเลยเป็นเจ้าพนักงานตำรวจได้รับมอบอาวุธปืนและเครื่องกระสุนปืนของทางราชการไว้ใช้ปฏิบัติหน้าที่ต่อมาได้นำอาวุธปืนและเครื่องกระสุนปืนดังกล่าวไปฝากไว้กับบุคคลอื่นและถูกคนร้ายลักเอาไปจำเลยไม่มีเจตนาทุจริตเบียดบังเอาทรัพย์ดังกล่าวเป็นของตนตามป.อ.มาตรา147และจำเลยมิได้เป็นผู้กระทำให้ทรัพย์นั้นสูญหายจึงไม่เป็นความผิดตามป.อ.มาตรา158. ___________________________ โจทก์ฟ้องขอให้ลงโทษตามประมวลกฎหมายอาญา มาตรา 147, 158กับขอให้จำเลยคืนอาวุธปืน ซองกระสุนปืน กระสุนปืน หรือใช้ราคา 5,060บาท แก่กรมตำรวจภายใน 30 วัน นับแต่ศาลพิพากษา จำเลยให้การปฏิเสธ ศาลชั้นต้นพิพากษาว่าจำเลยมีความผิดตามประมวลกฎหมายอาญามาตรา 147, 158 เป็นการกระทำกรรมเดียวผิดกฎหมายหลายบท ลงโทษตาม มาตรา 147 ซึ่งเป็นบทหนัก ให้จำเลยคืนอาวุธปืน ซองกระสุนปืนกระสุนปืน หรือใช้ราคา 5,060 บาทแก่กรมตำรวจภายใน 30 วัน นับแต่ศาลพิพากษา จำเลยอุทธรณ์ ศาลอุทธรณ์พิพากษากลับให้ยกฟ้องโจทก์ โจทก์ฎีกา ศาลฎีกาวินิจฉัยว่า ข้อเท็จจริงฟังได้ว่า ขณะเกิดเหตุจำเลยเป็นเจ้าพนักงานตำรวจประจำอยู่สถานีตำรวจภูธรตำบลคลองใหม่ อำเภอยะรังจังหวัดปัตตานี เมื่อวันที่ 13 กรกฎาคม 2518 นายดาบตำรวจบรรจงสัมฤทธิ์ผล หัวหน้าสถานีตำรวจภูธรตำบลคลองใหม่ได้สั่งให้จ่าสิบตำรวจเนื่อง วรรณลิวงศ์ จ่ายอาวุธปืนเล็กกล 05 นาโต หมายเลข 06474พร้อมด้วยซองกระสุนปืน 3 ซอง และกระสุนปืน 60 นัด ซึ่งใช้กับอาวุธปืนดังกล่าว รวมราคา 5,060 บาท อันเป็นทรัพย์สินของกรมตำรวจให้แก่จำเลยไว้ใช้ในการปฏิบัติหน้าที่ปราบปรามผู้กระทำผิดกฎหมายต่อมาวันที่ 1 กรกฎาคม 2522 นายดาบตำรวจบรรจงได้เรียกตรวจสอบอาวุธปืนที่จ่ายให้แก่จำเลยไป ปรากฏว่าจำเลยไม่สามารถนำอาวุธปืนและเครื่องกระสุนปืนที่รับมอบหมายให้ดูแลรักษาไว้มาให้ตรวจสอบและนำมาคืนให้แก่ทางราชการได้ โดยเชื่อได้ว่าจำเลยได้นำอาวุธปืนและเครื่องกระสุนปืนของทางราชการที่ได้รับมอบหมายไว้ใช้ปฏิบัติหน้าที่ไปฝากนายแวสะมะแอ และถูกคนร้ายลักไป จำเลยหาได้มีเจตนาทุจริตเบียดบังเอาอาวุธปืน และเครื่องกระสุนปืนดังกล่าวเป็นของตนตามประมวลกฎหมายอาญา มาตรา 147 แต่อย่างใดไม่ และจำเลยมิได้เป็นผู้กระทำให้อาวุธปืนและเครื่องกระสุนปืนดังกล่าวสูญหาย จึงไม่เป็นความผิดตามประมวลกฎหมายอาญา มาตรา 158 ตามฎีกาของโจทก์ด้วยการกระทำของจำเลยจึงไม่เป็นความผิดตามที่โจทก์ฟ้อง พิพากษายืน.",
  "related_sections": {
    "ประมวลกฎหมายอาญา": [
      "ม. 147",
      "ม. 158"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ จังหวัด ปัตตานี",
    "จำเลย": "จ่าสิบตำรวจ ประเสริฐ งามขำ"
  },
  "judges": [
    "เสรี แสงศิลป์",
    "สุชาติ จิวะชาติ",
    "อำนวย เปล่งวิทยา"
  ],
  "lower_and_appeal_courts": []
}