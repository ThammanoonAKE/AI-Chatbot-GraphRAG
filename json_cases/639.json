{
  "decision_id": "2124/2529",
  "title": "คำพิพากษาศาลฎีกาที่ 2124/2529",
  "summary": "มาตรา 3 โจทก์จำเลยได้ทำสัญญาประนีประนอมยอมความกันในคดีแพ่งว่าหากจำเลยชำระเงินตามเช็คพิพาทให้แก่โจทก์ครบถ้วนแล้วโจทก์ก็จะถอนฟ้องคดีอาญาที่โจทก์ฟ้องจำเลยเกี่ยวกับเช็คพิพาทนั้นสัญญาประนีประนอมยอมความดังกล่าวไม่มีข้อความใดที่แสดงว่าโจทก์ตกลงสละสิทธิดำเนินคดีอาญากับจำเลยในทันทีแต่กลับมีเงื่อนไขที่จำเลยจะต้องปฏิบัติต่อโจทก์เสียก่อนโจทก์จึงจะถอนฟ้องคดีอาญาเมื่อจำเลยมิได้ชำระเงินให้แก่โจทก์ตามสัญญาสิทธินำคดีอาญามาฟ้องของโจทก์ยังไม่ระงับไป. ___________________________ โจทก์ฟ้องขอให้ลงโทษจำเลยตามพระราชบัญญัติว่าด้วยความผิดอันเกิดจากการใช้เช็ค พ.ศ. 2497 มาตรา 3 ศาลชั้นต้นไต่สวนมูลฟ้องแล้วเห็นว่าคดีมีมูลให้ประทับฟ้องไว้พิจารณา จำเลยให้การรับสารภาพ ศาลชั้นต้นพิพากษาว่า จำเลยมีความผิดตามพระราชบัญญัติว่าด้วยความผิดอันเกิดจากการใช้เช็ค พ.ศ. 2497 มาตรา 3 ลงโทษจำคุกจำเลย6 เดือน จำเลยให้การรับสารภาพเป็นประโยชน์แก่การพิจารณา มีเหตุบรรเทาโทษตามประมวลกฎหมายอาญา มาตรา 78 ลดโทษให้กึ่งหนึ่ง คงจำคุก3 เดือน จำเลยอุทธรณ์ขอให้รอการลงโทษ ศาลอุทธรณ์พิพากษายืน จำเลยฎีกา ศาลฎีกาวินิจฉัยว่า \"จำเลยฎีกาว่าระหว่างพิจารณาของศาลอุทธรณ์โจทก์จำเลยได้ทำสัญญาประนีประนอมยอมความกันในคดีแพ่ง โดยจำเลยยอมชำระเงินตามเช็คพิพาทให้แก่โจทก์เดือนละ 5,000 บาท หนี้ตามเช็คพิพาทจึงระงับไป สิทธิในการฟ้องคดีอาญาของโจทก์ย่อมระงับ เพราะได้มีการยอมความกันตามกฎหมายแล้วอันเป็นฎีกาในปัญหาข้อกฎหมายพิเคราะห์แล้ว ข้อเท็จจริงคงได้ความตามที่จำเลยฎีกาและโจทก์แก้ฎีกาว่า โจทก์จำเลยได้ทำสัญญาประนีประนอมยอมความกันในคดีแพ่งหมายเลขแดงที่ 63639/2528 ของศาลชั้นต้น โดยจำเลยยอมผ่อนชำระเงินตามเช็คพิพาทให้แก่โจทก์เดือนละ 5,000 บาท หากจำเลยชำระเงินดังกล่าวให้แก่โจทก์ครบถ้วนแล้ว โจทก์ก็จะถอนฟังคดีอาญานี้ แต่ปรากฎว่าจำเลยมิได้ชำระเงินให้แก่โจทก์ ศาลฎีกาเห็นว่า การทำสัญญาประนีประนอมยอมความระหว่างโจทก์กับจำเลยในคดีแพ่งดังกล่าว ไม่มีข้อความใดที่แสดงว่าโจทก์ตกลงสละสิทธิในการดำเนินคดีอาญากับจำเลยในทันทีแต่กลับมีเงื่อนไขที่จำเลยจะต้องปฏิบัติต่อโจทก์เสียก่อน กล่าวคือจำเลยจะต้องผ่านชำะรเงินตามเช็คพิพาทให้แก่โจทก์จนครบถ้วน โจทก์จึงจะถอนฟ้องคดีอาญาให้จำเลย เมื่อจำเลยไม่ปฏิบัติตามเงื่อนไขดังกล่าว โจทก์จึงไม่มีความผูกพันที่จะต้องถอนฟ้องคดีอาญาตามที่ตกลง กรณีจึงหามีผลเป็นการยอมความในคดีอาญานี้แต่อย่างใดไม่สิทธินำคดีอาญามาฟ้องของโจทก์จึงไม่ระงับไปดังที่จำเลยฎีกาฎีกาของจำเลยฟังไม่ขึ้น พิพากษายืน.",
  "related_sections": {
    "ประมวลกฎหมายอาญา": [
      "ม. 78"
    ],
    "ประมวลกฎหมายวิธีพิจารณาความอาญา": [
      "ม. 39"
    ],
    "พระราชบัญญัติว่าด้วยความผิดอันเกิดจากการใช้เช็ค": [
      "ทั่วไป"
    ],
    "ระเบียบ": [
      "ทั่วไป"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นาย พัฒนา มะลิทอง",
    "จำเลย": "นาง ปาริชาติ มะลิทอง"
  },
  "judges": [
    "ปลื้ม โชติษฐยางกูร",
    "มาโนช เพียรสนอง",
    "อภินย์ ปุษปาคม"
  ],
  "lower_and_appeal_courts": []
}