{
  "decision_id": "2470/2529",
  "title": "คำพิพากษาศาลฎีกาที่ 2470/2529",
  "summary": "พ.ร.บ.ภาษีป้าย พ.ศ.2510 มาตรา 30 โจทก์ยื่นแบบแสดงรายการภาษีป้ายประจำปีพ.ศ.2526ต่อพนักงานเจ้าหน้าที่ของจำเลยที่1โดยคำนวณว่าต้องเสียภาษีป้าย5,070บาทแต่พนักงานเจ้าหน้าที่ของจำเลยที่1ตรวจสอบแล้วเห็นว่าไม่ถูกต้องจึงทำการประเมินเป็นค่าภาษีทั้งสิ้น31,720บาทแล้วแจ้งไปยังโจทก์ตามหนังสือแจ้งการประเมินภาษีป้ายลงวันที่1มีนาคม2526โจทก์ได้รับหนังสือดังกล่าวเมื่อวันที่3มีนาคม2526โจทก์มิได้อุทธรณ์แต่ได้โต้แย้งต่อพนักงานเจ้าหน้าที่ของจำเลยที่1จำเลยที่1มีหนังสือหารือผู้ว่าราชการจังหวัดจำเลยที่3จำเลยที่3เห็นว่าจำเลยที่1คำนวณถูกต้องแล้วต่อมาวันที่24พฤษภาคม2526จำเลยที่1มีหนังสือแจ้งให้โจทก์ทราบผลการหารือจำเลยที่3และให้โจทก์นำค่าภาษีป้าย31,720บาทพร้อมเงินเพิ่ม317.20บาทไปชำระภายใน7วันนับแต่วันรับหนังสือครั้นวันที่1มิถุนายน2526โจทก์จึงอุทธรณ์การประเมินภาษีป้ายต่อผู้ว่าราชการจังหวัดจำเลยที่3ดังนี้เป็นการยื่นอุทธรณ์การประเมินภาษีป้ายเกินกำหนดเวลาตามมาตรา30แห่งพ.ร.บ.ภาษีป้ายพ.ศ.2510หนังสือฉบับหลังมิใช่หนังสือแจ้งการประเมินไม่อาจถือว่าเป็นการที่เจ้าหนี้ได้ทำการอื่นใดเป็นอย่างเดียวกับการฟ้องคดีตามที่บัญญัติไว้ในป.พ.พ.มาตรา173ทั้งกำหนดเวลาอุทธรณ์การประเมินก็มิใช่อายุความจะนำบทบัญญัติเรื่องอายุความสะดุดหยุดลงมาปรับหาได้ไม่. ___________________________ โจทก์ทั้งสองฟ้องขอให้ศาลพิพากษาว่าอุทธรณ์ของโจทก์เป็นอุทธรณ์ที่ยื่นภายในระยะเวลาชอบด้วยกฎหมายแล้ว แบบแสดงรายการภาษีป้ายที่โจทก์ยื่นเพื่อชำระภาษีป้ายประจำปี 2526 เป็นเงินจำนวน 5,070 บาทเป็นจำนวนที่ถูกต้อง และการประเมินของจำเลยไม่ถูกต้อง จำเลยทั้งสามขอให้ยกฟ้อง ระหว่างพิจารณาของศาลชั้นต้น โจทก์ยื่นคำร้องขอถอนฟ้องจำเลยที่ 3 ศาลชั้นต้นอนุญาต ศาลชั้นต้นพิจารณาแล้ว พิพากษายกฟ้อง โจทก์ทั้งสองอุทธรณ์ ศาลอุทธรณ์พิพากษายืน โจทก์ทั้งสองฎีกา ศาลฎีกาวินิจฉัยว่า \"...ข้อเท็จจริงได้ความเป็นยุติว่าเมื่อวันที่ 11 กุมภาพันธ์ 2526 โจทก์ยื่นแบบแสดงรายการภาษีป้ายประจำปี พ.ศ. 2526 ต่อพนักงานเจ้าหน้าที่ของจำเลยที่ 1 โดยคำนวณว่าต้องเสียภาษีป้าย 5,070 บาท ตามเอกสารหมาย จ.1 แต่พนักงานเจ้าหน้าที่ของจำเลยที่ 1 ตรวจสอบแล้วเห็นว่าไม่ถูกต้องจึงทำการประเมินภาษีป้าย ลงวันที่ 1 มีนาคม 2526 เอกสารหมาย จ.2โจทก์ได้รับหนังสือดังกล่าวเมื่อวันที่ 3 มีนาคม 2526 โจทก์มิได้อุทธรณ์ แต่ได้โต้แย้งต่อพนักงานเจ้าหน้าที่ของจำเลยที่ 1จำเลยที่ 1 มีหนังสือหารือผู้ว่าราชการจังหวัดจำเลยที่ 3 จำเลยที่ 3ตอบมายังจำเลยที่ 1 ตามหนังสือลงวันที่ 17 พฤษภาคม 2526เอกสารหมาย จ.6 แผ่นที่ 1 ว่า จำเลยที่ 1คำนวณถูกต้องแล้ว ต่อมาวันที่ 24 พฤษภาคม 2526 จำเลยที่ 1 มีหนังสือตามเอกสารหมาย จ.6แผ่นที่ 2 แจ้งให้โจทก์ทราบผลการหารือจำเลยที่ 3 กับให้โจทก์นำค่าภาษีป้าย 31,720 บาท พร้อมเงินเพิ่ม 318.20 บาท ไปชำระภายใน7 วันนับแต่วันรับหนังสือครั้นวันที่ 1 มิถุนายน 2526โจทก์จึงอุทธรณ์การประเมินภาษีป้ายต่อผู้ว่าราชการจังหวัดจำเลยที่ 3 โดยยื่นแก่พนักงานเจ้าหน้าที่ของจำเลยที่ 1ตามเอกสารหมาย จ.7 จำเลยที่ 1 มีคำสั่งไม่รับอุทธรณ์ อ้างว่าเลยระยะเวลาที่กฎหมายกำหนดไว้แล้ว โจทก์จึงฟ้องคดีนี้ เห็นว่าหนังสือของจำเลยที่ 1 ลงวันที่ 1 มีนาคม 2526 ตามเอกสารหมาย จ.2ซึ่งโจทก์ได้รับเมื่อวันที่ 3 มีนาคม 2526 มีข้อความแสดงชัดแจ้งว่าเป็นหนังสือแจ้งการประเมินภาษีป้าย ส่วนหนังสือลงวันที่ 24พฤษภาคม 2526 ตามเอกสารหมาย จ.6 แผ่นที่ 2 เป็นการแจ้งให้โจทก์นำภาษีป้ายพร้อมเงินเพิ่มตามที่ได้แจ้งการประเมินแล้วไปชำระแก่จำเลยที่ 1 ภายใน 7 วันเท่านั้น หาใช่หนังสือแจ้งการประเมินไม่โจทก์ยื่นอุทธรณ์ต่อผู้ว่าราชการจังหวัดเมื่อวันที่ 1 มิถุนายน 2526จึงเกินกว่า 30 วันนับแต่วันที่โจทก์ได้รับแจ้งการประเมินตามเอกสารหมาย จ.2 แล้ว ที่โจทก์ฎีกาอ้างว่าการที่จำเลยที่ 1สั่งให้โจทก์นำเงินภาษีป้ายพร้อมเงินเพิ่มไปชำระตามเอกสารหมาย จ.6แผ่นที่ 2 ถือได้ว่าเป็นการที่เจ้าหนี้ได้ทำการอื่นใดอันมีผลเป็นอย่างเดียวกับการฟ้องคดี เป็นเหตุให้อายุความสะดุดหยุดลงตามประมวลกฎหมายแพ่งและพาณิชย์ มาตรา 172 อายุอุทธรณ์การประเมินจึงเริ่มนับตั้งแต่วันที่ 24 พฤษภาคม 2526 นั้น ศาลฎีกาเห็นว่าเมื่อฟังว่าหนังสือฉบับดังกล่าวมิใช่การแจ้งการประเมินแล้วก็ถือไม่ได้ว่า เป็นการที่เจ้าหนี้ได้ทำการอื่นใดเป็นอย่างเดียวกับการฟ้องคดีตามที่บัญญัติไว้ในประมวลกฎหมายแพ่งและพาณิชย์มาตรา 173 ทั้งกำหนดเวลาอุทธรณ์การประเมินก็มิใช่อายุความจะนำบทบัญญัติเรื่องอายุความสะดุดหยุดลงมาปรับหาได้ไม่ ศาลอุทธรณ์วินิจฉัยว่า โจทก์ยื่อนอุทธรณ์การประเมินภาษีป้ายเกินกำหนดเวลาตามมาตรา 30 แห่งพระราชบัญญัติภาษีป้าย พ.ศ. 2510 ศาลฎีกาเห็นพ้องด้วย ฎีกาโจทก์ฟังไม่ขึ้น\" พิพากษายืน ให้โจทก์ทั้งสองใช้ค่าทนายความชั้นฎีกา 500 บาทแทนจำเลยที่ 1 ที่ 2.",
  "related_sections": {
    "ประมวลกฎหมายแพ่งและพาณิชย์": [
      "ม. 172",
      "ม. 173"
    ],
    "ระเบียบ": [
      "ทั่วไป"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "ห้างหุ้นส่วนจำกัด ซินฮวดเฮงยานยนต์  กับพวก",
    "จำเลย": "เทศบาล เมือง สุรินทร์  กับพวก"
  },
  "judges": [
    "สมบูรณ์ บุญภินนท์",
    "สุพจน์ นาถะพินธุ",
    "เพียร สุมิระ"
  ],
  "lower_and_appeal_courts": [
    "ภาษีป้ายเป็นภาษีที่เก็บจากเจ้าของป้าย โดยเจ้าของป้ายซึ่งจะต้องเสียภาษีป้ายต้องยื่นแบบแสดงรายการภาษีป้ายตามแบบและวิธีการที่กระทรวงมหาดไทยกำหนดภายในเดือนมีนาคมของปี พนักงานเจ้าหน้าที่จะประเมินภาษีป้ายตามบัญชีอัตราภาษีป้ายท้ายพระราชบัญญัติภาษีป้าย พ.ศ. 2510 และแจ้งการประเมินไปยังเจ้าของป้ายในกรณีที่ไม่มีผู้ยื่นแบบแสดงรายการภาษีป้ายใดและหาตัวผู้มีหน้าที่เสียภาษีป้ายไม่ได้ พนักงานเจ้าหน้าที่จะแจ้งการประเมินไปยังผู้ครอบครองป้ายนั้นและผู้ครอบครองป้ายนั้นมีหน้าที่เสียภาษีป้ายเมื่อผู้มีหน้าที่เสียภาษีป้ายได้รับแจ้งการประเมินจากพนักงานเจ้าหน้าที่แล้ว ผู้มีหน้าที่เสียภาษีป้ายจะต้องชำระภาษีป้ายต่อพนักงานเจ้าหน้าที่ ณ สำนักงานเทศบาล สำนักงานสุขาภิบาลที่ว่าการอำเภอ หรือสถานที่อื่นที่ได้ยื่นแบบแสดงรายการภาษีป้ายไว้ภายใน 15 วัน นับแต่วันที่ได้รับแจ้งการประเมินการชำระภาษีป้ายจะถือว่าสมบูรณ์เมื่อได้รับใบเสร็จที่พนักงานเจ้าหน้าที่ได้ลงลายมือชื่อรับเงินแล้วอย่างไรก็ตาม ถ้าผู้มีหน้าที่เสียภาษีป้ายเห็นว่าการประเมินนั้นไม่ถูกต้อง ก็มีสิทธิอุทธรณ์ต่อผู้ว่าราชการจังหวัดหรือผู้ว่าราชการกรุงเทพมหานคร แล้วแต่กรณีได้ โดยยื่นอุทธรณ์แก่พนักงานเจ้าหน้าที่ตามแบบที่กระทรวงมหาดไทยกำหนดภายใน 30 วัน นับแต่วันที่ได้รับแจ้งการประเมิน เมื่อพนักงานเจ้าหน้าที่ได้รับอุทธรณ์แล้วจะเสนออุทธรณ์นั้นตามลำดับจนถึงผู้ว่าราชการจังหวัดหรือผู้ว่าราชการกรุงเทพมหานคร แล้วแต่กรณีเมื่อผู้ว่าราชการจังหวัดหรือผู้ว่าราชการกรุงเทพมหานคร แล้วแต่กรณีได้พิจารณาวินิจฉัยอุทธรณ์เป็นประการใดแล้ว จะแจ้งคำวินิจฉัยอุทธรณ์เป็นหนังสือไปยังผู้อุทธรณ์และพนักงานเจ้าหน้าที่ซึ่งได้ทำการประเมิน ผู้อุทธรณ์มีสิทธิอุทธรณ์คำวินิจฉัยนั้นต่อศาลภายใน30 วัน นับแต่วันที่ได้รับแจ้งคำวินิจฉัยอุทธรณ์ เว้นแต่กรณีผู้ว่าราชการจังหวัดหรือผู้ว่าราชการกรุงเทพมหานครแล้วแต่กรณียกอุทธรณ์เนื่องจากผู้อุทธรณ์ไม่ปฎิบัติตามหนังสือเรียก หรือไม่ยอมให้ถ้อยคำโดยไม่มีเหตุอันสมควร (มาตรา 12, 17, 18, 19, 30, 31, 32,และ 33 แห่งพระราชบัญญัติภาษีป้าย พ.ศ. 2510",
    "พระราชบัญญัติภาษีป้าย พ.ศ. 2510 กำหนดขั้นตอนและระยะเวลาในการอุทธรณ์ไว้เช่นนี้ ผู้มีหน้าที่เสียภาษีป้ายจึงต้องปฎิบัติตามขั้นตอนและระยะเวลาดังกล่าว มิฉะนั้น จะต้องชำระภาษีป้ายตามที่ได้รับแจ้งการประเมิน คดีนี้การที่โจทก์โต้แย้งการประเมินต่อพนักงานเจ้าหน้าที่ของจำเลยที่ 1 โดยมิได้ทำเป็นอุทธรณ์ตามแบบที่กระทรวงมหาดไทยกำหนดไว้นั้นไม่ถือเป็นการอุทธรณ์ หนังสือฉบับหลังของจำเลยที่ 1 เป็นหนังสือแจ้งให้โจทก์ทราบผลการหารือจำเลยที่ 3หาใช่หนังสือยกเลิกการประเมินตามหนังสือฉบับแรกและประเมินใหม่ไม่การประเมินตามหนังสือฉบับแรกยังมีผลบังคับอยู่ ระยะเวลา 30 วันต้องนับแต่วันที่ได้รับหนังสือฉบับแรก มิใช่ฉบับหลัง การยื่นอุทธรณ์ของโจทก์จึงเป็นการยื่นอุทธรณ์เกินกำหนด 30 วัน นับแต่วันที่ได้รับแจ้งการประเมินตามหนังสือฉบับแรก ถือได้ว่าโจทก์มิได้อุทธรณ์โจทก์จึงต้องชำระภาษีป้ายตามที่ได้รับแจ้งการประเมิน."
  ]
}