{
  "decision_id": "1962/2529",
  "title": "คำพิพากษาศาลฎีกาที่ 1962/2529",
  "summary": "ล. เข้าแย่งปืนจากจำเลยซึ่งเมาสุราขณะจำเลยจ้องปากกระบอกปืนไปทางผู้เสียหายแล้วประมาณ3อึดใจเช่นนี้หากจำเลยมีเจตนาฆ่าก็น่าจะยิงทันทีที่จ้องปากกระบอกปืนไปทางผู้เสียหายการกระทำของจำเลยมีเจตนาเพียงต้องการวางอำนาจและแกล้งขู่ผู้เสียหายเท่านั้นหามีเจตนาฆ่าไม่. ___________________________ โจทก์ฟ้องขอให้ลงโทษจำเลยตามประมวลกฎหมายอาญา มาตรา 288, 80จำเลยให้การปฏิเสธ ศาลชั้นต้นพิพากษาว่าจำเลยมีความผิดตามฟ้อง ลงโทษจำคุก 10 ปีจำเลยอุทธรณ์ ศาลอุทธรณ์พิพากษายกฟ้อง โจทก์ฎีกา ศาลฎีกาฟังข้อเท็จจริงว่า คืนเกิดเหตุจำเลยกับพวกดื่มสุราที่เพิงขายสุราของผู้เสียหายซึ่งอยู่ที่หน้าวัดน้ำฉา ต่อมาจำเลยเข้าไปในวัดดังกล่าวซึ่งกำลังมีงานศพ คืนนั้นจำเลยถูกเจ้าพนักงานตำรวจจับกุมขณะอยู่ในวัดในข้อหามีอาวุธปืนและกระสุนปืนโดยมิได้รับอนุญาตและพาอาวุธปืนไปในที่ชุมนุมชนโดยไม่มีเหตุอันสมควรแล้ววินิจฉัยว่า \"...คดีนี้ผู้เสียหายและนางสวัสดิ์ภริยามิได้มาเบิกความ โจทก์คงมีนายเสนอหรืออุ่น คงพล และนายลาภ ดีชูศรมาเบิกความเป็นประจักษ์พยาน นายเสนอหรือุ่นเบิกความว่าจำเลยชักปืนออกมาแล้วจ้องไปทางผู้ใดไม่ทันสังเกต เพราะนายเสนอหรืออุ่นวิ่งหนีไปเสียก่อน ประจักษ์พยานโจทก์ที่เบิกความว่าจำเลยจ้องปากกระบอกปืนไปทางผู้เสียหายคือนายลาภ นายลาภเบิกความว่าจำเลยนายเสนอ และนางสวัสดิ์กับคนอื่นอีก 1 หรือ 2 คน นั่งอยู่ที่โต๊ะเดียวกัน ผู้เสียหายยืนอยู่ข้างนางสัวสดิ์ นายเสนอพูดเกี้ยวนางสวัสดิ์ ผู้เสียหายพูดห้ามนายเสนอ จำเลยยกแก้วขึ้นตบโต๊ะลุกขึ้นยืนชักปืนลูกซองพกออกจากเอว แล้วจ้องปากกระบอกปืนไปทางผู้เสียหายซึ่งอยู่ห่างจำเลยประมาณ 1 วา นานประมาณ 3 อึดใจนายลาภจึงเข้าไปแย่งปืน แต่กำลังสู้จำเลยไม่ได้จึงเลิกแย่งแล้วเดินเข้าไปในวัด ตามคำเบิกความของนายลาภดังกล่าว นายลาภเข้าแย่งปืนจากจำเลยเมื่อจำเลยจ้องปากกระบอกปืนไปทางผู้เสียหายแล้วประมาณ3 อึดใจ ศาลฎีกาเห็นว่า ถ้าจำเลยมีเจตนาฆ่าผู้เสียหายก็น่าจะยิงทันทีที่จ้องปากกระบอกปืนไปทางผู้เสียหาย พิเคราะห์พฤติการณ์ของจำเลยแล้วเห็นว่าจำเลยซึ่งเมาสุราอาจกระทำการดังกล่าวโดยมีเจตนาเพียงแต่ต้องการวางอำนาจและแกล้งขู่ผู้เสียหายก็ได้ พยานหลักฐานของโจทก์ไม่ได้ความชัดว่าจำเลยมีเจตนาฆ่าผู้เสียหายที่ศาลอุทธรณ์วินิจฉัยชี้ขาดมานั้นชอบแล้ว ฎีกาของโจทก์ฟังไม่ขึ้น\" พิพากษายืน.",
  "related_sections": {
    "ประมวลกฎหมายอาญา": [
      "ม. 59",
      "ม. 80",
      "ม. 288"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ จังหวัด ตรัง",
    "จำเลย": "นาย กระจ่าง ชูมณี"
  },
  "judges": [
    "บุญส่ง คล้ายแก้ว",
    "ธิรพันธุ์ รัศมิทัต",
    "เฉลิม การปลื้มจิตต์"
  ],
  "lower_and_appeal_courts": []
}