{
  "decision_id": "2595/2529",
  "title": "คำพิพากษาศาลฎีกาที่ 2595/2529",
  "summary": "2595/2529 ฎีกาตัดสินเกี่ยวกับปัญหาข้อกฎหมาย คำพิพากษาศาลฎีกาที่ 2595/2529 นาย สมมิตร สุทธิเชื้อชาติ กับพวก โจทก์ นาย เลิศศักดิ์ งามมิตรสมบูรณ์ จำเลย ป.วิ.พ. มาตรา 208 วรรคท้าย คำร้องขอพิจารณาใหม่กล่าวแต่เหตุที่จำเลยมิได้จงใจขาดนัดพิจารณาไม่ได้กล่าวโดยละเอียดชัดแจ้งซึ่งข้อคัดค้านคำตัดสินชี้ขาดของศาลเพื่อให้เห็นว่าหากมีการพิจารณาใหม่จำเลยอาจชนะคดีได้คำของจำเลยไม่ชอบด้วยป.วิ.พ.มาตรา208วรรคท้ายศาลชอบที่จะยกคำร้องได้โดยไม่ต้องไต่สวน. ___________________________ คดีนี้สืบเนื่องมาจากศาลชั้นต้นมีคำสั่งว่าจำเลยขาดพิจารณาและสืบพยานโจทก์ไปฝ่ายเดียว แล้วพิพากษาให้ขับไล่จำเลยกับบริวารออกจากตึกแถวพิพาทและชำระค่าเสียหายจำเลยยื่นคำร้องขอให้พิจารณาใหม่อ้างว่าเสมียนทนายผู้รับมอบฉันทะจากทนายจำเลยให้ฟังคำสั่งและกำหนดวันนัดพิจารณาแทนได้ลงเวลานัดในสมุดนัดความของทนายจำเลยผิดไปเป็นว่าศาลนัดสืบพยานโจทก์เวลา 13.30 นาฬิกา จำเลยมิได้จงใจขาดนัดพิจารณา ศาลชั้นต้นนัดไต่สวนคำร้อง ครั้นถึงวันนัดศาลชั้นต้นเห็นว่าคำร้องขอให้พิจารณาใหม่มิได้มีข้อความคัดค้านคำตัดสินชี้ขาดของศาล เป็นการขัดต่อประมวลกฎหมายวิธีพิจารณาความแพ่ง มาตรา 208วรรคท้าย ไม่จำต้องไต่สวนคำร้องต่อไปจึงมีคำสั่งให้ยกคำร้อง จำเลยอุทธรณ์ ศาลอุทธรณ์พิพากษายืน จำเลยฎีกา ศาลฎีกาวินิจฉัยว่า \"คำขอให้พิจารณาใหม่นั้น คู่ความจะต้องกล่าวโดยละเอียดชัดแจ้ง ซึ่งเหตุที่คู่ความได้ขาดนัดและข้อคัดค้านคำตัดสินชี้ขาดของศาล ประมวลกฎหมายวิธีพิจารณาความแพ่งมาตรา 208 วรรคท้าย คำขอให้พิจารณาใหม่ของจำเลยดังกล่าว ถึงเหตุที่จำเลยขาดนัดเพียงประการเดียวว่า จำเลยมิได้จงใจขาดนัดพิจารณาทั้งนี้เพราะเสมียนทนายผู้รับมอบฉันทะลงเวลานัดของศาลในสมุดนัดความของทนายจำเลยผิดพลาดไป จำเลยจึงมิได้ร้องขอเลื่อนคดีเสียก่อนที่ศาลลงมือสืบพยาน มิได้กล่าวโดยละเอียดชัดแจ้งซึ่งข้อคัดค้านคำตัดสินชี้ขาดของศาล เพื่อให้เห็นว่าหากมีการพิจารณาใหม่จำเลยอาชนะคดีได้ คำขอให้พิจารณาใหม่ของจำเลยจึงไม่ชอบด้วยประมวลกฎหมายวิธีพิจารณาความแพ่ง มาตรา 208 วรรคท้ายที่ศาลจะสั่งให้มีการพิจารณาใหม่ได้ ศาลอุทธรณ์พิพากษาชอบแล้ว ฎีกาของจำเลยฟังไม่ขึ้น พิพากษายืน โจทก์ทั้งสองทำคำแก้ฎีกาเองจึงไม่กำหนดค่าทนายความชั้นฎีกาให้\".",
  "related_sections": {
    "ประมวลกฎหมายวิธีพิจารณาความแพ่ง": [
      "ม. 1(3)",
      "ม. 42",
      "ม. 144",
      "ม. 198",
      "ม. 208",
      "ม. 210",
      "ม. 254",
      "ม. 261",
      "ม. 262",
      "ม. 264",
      "ม. 296"
    ],
    "ระเบียบ": [
      "ทั่วไป"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นาย สมมิตร สุทธิเชื้อชาติ  กับพวก",
    "จำเลย": "นาย เลิศศักดิ์ งามมิตรสมบูรณ์"
  },
  "judges": [
    "ไพจิตร วิเศษโกสิน",
    "อาจ ปัญญาดิลก",
    "ดำรง สายเชื้อ"
  ],
  "lower_and_appeal_courts": [
    "1. ตามประมวลกฎหมายวิธีพิจารณาความแพ่ง มาตรา 208 ใช้คำว่า\"คำขอพิจารณาใหม่\" และระเบียบราชการฝ่ายตุลาการ ฉบับที่ 3 ก็ไม่ได้กำหนดให้คำขอพิจารณาใหม่ตามมาตรานี้ต้องทำเป็นคำร้อง เหมือนอย่างคำขอตามประมวลกฎหมายวิธีพิจารณาความแพ่ง มาตรา 42, 198, 210,254, 261, 262, 264, 296 วรรค 1 ทั้งประมวลกฎหมายวิธีพิจารณาความแพ่ง มาตรา 1(3) ก็บัญญัติว่า \"คำฟ้องหมายความว่ากระบวนพิจารณาใด ๆ ที่โจทก์ได้เสนอข้อหาต่อศาล ..ไม่ว่าจะได้เสนอในขณะที่เริ่มคดีโดยคำฟ้องหรือคำร้องขอหรือเสนอในภายหลังโดย...มีคำขอพิจารณาใหม่\" ดังนั้นจึงเห็นว่าคำขอพิจารณาใหม่น่าจะสามารถกระทำได้ในรูปของคำขอ ไม่จำเป็นต้องทำเป็นรูปคำร้อง แต่ในทางปฏิบัติแล้วคู่ความมักจะทำเป็นรูปคำร้องอย่างเช่นในคดีนี้ หากคู่ความทำเป็นรูปคำขอขึ้นมาศาลจะยกคำขอโดยอ้างว่าทำไม่ถูกต้องได้หรือไม่ ถ้าเป็นเช่นนั้นศาลจะอ้างโดยอาศัยบทมาตราใด ข้อนี้เป็นเรื่องน่าคิดมาก",
    "2. คดีเรื่องนี้ตัดสินตามแนวคำพิพากษาศาลฎีกาเก่า ๆ จำนวนมากตั้งแต่คำพิพากษาศาลฎีกาที่ 1238/2504 เป็นต้นมาจนถึงปัจจุบัน",
    "3. แนวคำพิพากษาศาลฎีกาที่ตัดสินว่าคำขอพิจารณาใหม่ ชอบด้วยประมวลกฎหมายวิธีพิจารณาความแพ่ง มาตรา 208 วรรคสองคือ คำพิพากษาที่ 442/2510, 1672/2512, 224/2521, 1639/2522 และ 3290/2525",
    "4. คำขอพิจารณาใหม่เป็นคำขอที่ชอบด้วยกฎหมายหรือไม่ เป็นปัญหาเกี่ยวด้วยขึ้นความสงบเรียบร้อยของประชาชน แม้คู่ความจะมิได้ยกขึ้นว่ามาแล้วในศาลล่าง ก็สามารถยกอ้างอิงในชั้นฎีกาได้(คำพิพากษาศาลฎีกาที่ 2150/2515 (ประชุมใหญ่), 925/2526)",
    "5. คำขอพิจารณาใหม่ที่เคยยื่นต่อศาลครั้งหนึ่งแล้ว หากปรากฎว่าศาลยกคำขอเสีย โดยอ้างว่ามิได้บรรยายครบองค์ตามประมวลกฎหมายวิธีพิจารณาความแพ่ง มาตรา 208 คู่ความก็สามารถยื่นคำขอพิจารณาใหม่ต่อศาลได้อีก แต่ต้องภายในกำหนดเวลาที่มาตรา 208 วรรคหนึ่งกำหนด จะถือว่าเป็นเรื่องดำเนินกระบวนพิจารณาซ้ำตามประมวลกฎหมายวิธีพิจารณาความแพ่ง มาตรา 144 ไม่ได้(คำพิพากษาศาลฎีกาที่ 1309/2494, 604/2510, 1900/2512, 740/2523)ทั้งนี้ คู่ความที่ยื่นคำขอพิจารณาใหม่ จะขอให้ถือเหตุที่ได้ขาดนัดตามที่กล่าวในคำขอฉบับแรกเป็นส่วนประกอบของคำของคำขอฉบับหลังก็ได้โดยไม่จำต้องบรรยายซ้ำอีก (คำพิพากษาศาลฎีกาที่ 604/2510).",
    "ทวี ประจวบลาภ."
  ]
}