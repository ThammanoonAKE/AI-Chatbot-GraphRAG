{
  "decision_id": "513/2529",
  "title": "คำพิพากษาศาลฎีกาที่ 513/2529",
  "summary": "พ.ร.บ.อาวุธปืน เครื่องกระสุนปืน วัตถุระเบิด ดอกไม้เพลิง และสิ่งเทียมอาวุธปืน พ.ศ.2490 การที่จำเลยมีอาวุธปืนและเครื่องกระสุนปืนที่นายทะเบียนไม่อาจออกใบอนุญาตให้ได้ไว้ในความครอบครองและพาอาวุธปืนดังกล่าวติดตัวไปในเมืองหมู่บ้านหรือทางสาธารณะโดยไม่ได้รับอนุญาตตามกฎหมายด้วยถือว่าเป็นความผิดสองกรรมต่างกัน. ___________________________ โจทก์ฟ้องว่า จำเลยกระทำผิดต่อกฎหมายหลายกรรม คือ มีอาวุธปืนพกขนาดจำนวน 1 กระบอก และเครื่องกระสุนปืน 1 นัดที่นายทะเบียนจะออกใบอนุญาตให้ไม่ได้ไว้ในความครอบครองโดยฝ่าฝืนกฎหมาย และพาอาวุธปืนไปในทางสาธารณะฯ โดยไม่ได้รับอนุญาต ขอให้ลงโทษตามพระราชบัญญัติอาวุธปืน เครื่องกระสุนปืน วัตถุระเบิด ดอกไม้เพลิงและสิ่งเทียบอาวุธปืน พ.ศ.2490 มาตรา 7, 8 ทวิ, 55, 72 ทวิ, 78ฯ จำเลยให้การรับสารภาพ ศาลชั้นต้นลงโทษจำคุกฐานมีอาวุธปืน 2 ปี ฐานพกพาอาวุธปืน30 วัน ลดโทษให้กึ่งหนึ่งตามประมวลกฎหมายอาญา มาตรา 78 จำคุก1 ปี 15 วัน ริบของกลาง จำเลยอุทธรณ์ขอให้ลงโทษสถานเบาและรอการลงโทษ ศาลอุทธรณ์พิพากษายืน จำเลยฎีกา ศาลฎีกาวินิจฉัยว่า คดีมีปัญหาที่จะต้องวินิจฉัยตามฎีกาของจำเลยว่า การกระทำของจำเลยเป็นความผิดหลายกรรมต่างกัน หรือเป็นความผิดกรรมเดียวผิดต่อกฎหมายหลายบท พิเคราะห์แล้วเห็นว่า การที่จำเลยมีอาวุธปืนและเครื่องกระสุนปืนที่นายทะเบียนไม่อาจออกใบอนุญาตให้ได้ไว้ในครอบครองโดยไม่ได้รับอนุญาต ย่อมเป็นความผิดสำเร็จกรรมหนึ่งแล้ว นับแต่จำเลยมีไว้ในครอบครองโดยฝ่าฝืนกฎหมายเมื่อจำเลยพาอาวุธปืนดังกล่าวติดตัวไปในเมือง หมู่บ้าน หรือทางสาธารณะโดยไม่ได้รับอนุญาตตามกฎหมายแล้ว การกระทำของจำเลยย่อมเป็นความผิดอีกกรรมหนึ่งต่างหาก ที่ศาลชั้นต้นและศาลอุทธรณ์พิพากษาว่าการกระทำของจำเลยเป็นความผิดหลายกรรมต่างกัน และลงโทษจำเลยทุกกรรมเป็นกระทงความผิดไปจึงชอบแล้ว ฎีกาจำเลยฟังไม่ขึ้น พิพากษายืน.",
  "related_sections": {
    "ประมวลกฎหมายอาญา": [
      "ม. 78",
      "ม. 91"
    ],
    "ระเบียบ": [
      "ทั่วไป"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ จังหวัด เลย",
    "จำเลย": "นาย สังข์ทอง ชัชวาลย์"
  },
  "judges": [
    "ไกร บุญญะกิติ",
    "เสนอ ศรนิยม",
    "ชวลิต นราลัย"
  ],
  "lower_and_appeal_courts": []
}