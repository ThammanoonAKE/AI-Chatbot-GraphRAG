{
  "decision_id": "599/2529",
  "title": "คำพิพากษาศาลฎีกาที่ 599/2529",
  "summary": "ฟ้องว่าจำเลยกับพวกร่วมกันฆ่าผู้อื่นข้อเท็จจริงฟังได้ว่าก่อนเกิดเหตุผู้ตายท้าทายให้จำเลยกับพวกขึ้นไปต่อสู้กันบนฝั่งแม่น้ำพวกของจำเลยถือปืนยาวขึ้นไปบนฝั่งแต่ปรากฏว่าไม่มีกระสุนปืนพวกของจำเลยร้องตะโกนให้จำเลยหยิบกระสุนปืนไปให้ซึ่งจำเลยก็ทำตามต่อมาพวกของจำเลยทะเลาะกับผู้ตายและใช้อาวุธปืนนั้นยิงผู้ตายถึงแก่ความตายการกระทำของจำเลยเข้าลักษณะเป็นการช่วยเหลือหรือให้ความสะดวกแก่พวกของจำเลยในการกระทำผิดใช้อาวุธปืนยิงฆ่าผู้ตายจำเลยจึงมีความผิดฐานเป็นผู้สนับสนุนการกระทำผิดครั้งนี้ตามป.อ.มาตรา288,86. ___________________________ โจทก์ฟ้องว่าจำเลยกับพวกร่วมกันใช้อาวุธปืนยิงฆ่าผู้อื่นถึงแก่ความตาย ขอให้ลงโทษตามประมวลกฎหมายอาญา มาตรา 288, 83และพระราชบัญญัติอาวุธปืนฯ จำเลยให้การปฏิเสธ ศาลชั้นต้นวินิจฉัยว่าจำเลยเป็นผู้สนับสนุนให้นายณรงค์ฆ่านายสังวาลย์ผู้ตาย จึงพิพากษาว่า จำเลยมีความผิดตามประมวลกฎหมายอาญามาตรา 288 ประกอบด้วยมาตรา 86 จำคุก 12 ปี ลดโทษให้หนึ่งในสามตามประมวลกฎหมายอาญา มาตรา 78 คงจำคุก 8 ปี ริบของกลางและยกฟ้องข้อหาอื่น จำเลยอุทธรณ์ ศาลอุทธรณ์พิพากษายืน จำเลยฎีกา ศาลฎีกาวินิจฉัยว่า ขณะเกิดเหตุกับนายณรงค์อยู่ที่เรือนแพของตนและส่งเสียงเอะอะมีการเคาะกระป๋องด้วย เข้าใจว่าคงจะดื่มสุราผู้ตายได้ไปร้องห้ามปรามมิให้ส่งเสียงดังก็ไม่ได้ผล จึงได้ร้องด่าท้าทายให้ขึ้นมาบนฝั่งเพื่อต่อสู้กัน แล้วนายณรงค์ถือปืนยาวขึ้นมาบนฝั้ง แต่ปรากฏว่าไม่มีกระสุนปืน นายณรงค์ร้องตะโกนให้จำเลยหยิบกระสุนปืนไปให้ซึ่งจำเลยก็ทำตามและเอากระสุนปืนไปส่งให้นายณรงค์ต่อมานายณรงค์ได้ทะเลาะกับผู้ตายและใช้อาวุธปืนนั้นยิงผู้ตายจนเสียชีวิต แม้จะมีนางสาลี่เป็นประจักษ์พยานเพียงคนเดียว แต่ก็เบิกความได้ดีไม่มีข้อพิรุธ ขณะเกิดเหตุเป็นเวลากลางวันและนางสาลี่อยู่ที่เรือนแพของตน ซึ่งอยู่ห่างเรือนแพจำเลยไม่มากนัก จึงเชื่อว่าต้องรู้เห็นเหตุการณ์จริง หลังเกิดเหตุนายเฉลียวไปแจ้งความพาตำรวจมานางสาลี่ก็บอกกล่าเล่าเรื่องให้ฟังและยืนยันว่า จำเลยได้ร่วมกระทำผิดส่งกระสุนปืนให้นายณรงค์ ตำรวจจึงไปติดตามจับจำเลยในวันนั้นและจำเลยก็ให้การรับสารภาพทั้งในชั้นจับกุมและสอบสวน โดยยอมรับว่าได้ส่งกระสุนปืนให้นายณรงค์นำไปใช้ยิงผู้ตายจริง เพราะโกรธเคืองที่ผู้ตายมาร้องด่าว่าจำเลยกับพวก มีรายละเอียดตามบันทึกเอกสารหมายจ.1 และ จ.4 ที่จำเลยอ้างว่า มิได้รับสารภาพด้วยความสมัครใจและเจ้าหน้าที่ตำรวจทำร้ายบังคับให้รับสารภาพ คงมีตัวจำเลยเบิกความกล่าวอ้างลอย ๆ เท่านั้น และไม่ได้ความว่า เจ้าหน้าที่ตำรวจที่ทำร้ายจำเลยเป็นใครด้วย จึงไม่มีน้ำหนักพอให้รับฟังหักล้างพยานโจทก์ รูปคดีเชื่อว่า จำเลยได้ส่งกระสุนปืนให้นายณรงค์นำไปใช้ยิงผู้ตายเพราะโกรธเคืองตามที่เคยให้การไว้ในชั้นสอบสวนจริง และต่อมานายณรงค์ก็ใช้อาวุธปืนที่เตรียมมากับกระสุนปืนดังกล่าวยิงผู้ตายจนเสียชีวิต การกระทำของจำเลยเข้าลักษณะเป็นการช่วยเหลือหรือให้ความสะดวกแก่นายณรงค์ในการกระทำผิดใช้อาวุธปืนยิงฆ่าผู้ตายจำเลยจึงเป็นผู้สนับสนุนการกระทำผิดครั้งนี้และจะต้องรับโทษตามประมวลกฎหมายอาญา มาตรา 288, 86 ศาลล่างทั้งสองพิพากษาลงโทษจำเลยชอบแล้ว ฎีกาของจำเลยฟังไม่ขึ้น พิพากษายืน.",
  "related_sections": {
    "ประมวลกฎหมายอาญา": [
      "ม. 78",
      "ม. 83",
      "ม. 86",
      "ม. 288"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ จังหวัด กาญจนบุรี",
    "จำเลย": "นาย สมชาย สมัคร์ราช หรือ สมัครราช"
  },
  "judges": [
    "ดำรง สายเชื้อ",
    "อาจ ปัญญาดิลก",
    "ไพจิตร วิเศษโกสิน"
  ],
  "lower_and_appeal_courts": []
}