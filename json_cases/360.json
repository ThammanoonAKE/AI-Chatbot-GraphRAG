{
  "decision_id": "1021/2529",
  "title": "คำพิพากษาศาลฎีกาที่ 1021/2529",
  "summary": "จำเลยถูกฟ้องข้อหาข่มขืนกระทำชำเราแต่ข้อเท็จจริงที่ปรากฏแสดงว่าจำเลยน่าจะเพียงใช้อวัยวะเพศถูไถบริเวณอวัยวะเพศของผู้เสียหายแล้วสำเร็จความใคร่เสียก่อนโดยที่อวัยวะเพศยังไม่ได้เข้าไปภายในช่องคลอดของผู้เสียหายการกระทำของจำเลยจึงยังไม่เป็นความผิดสำเร็จเป็นเพียงความผิดฐานพยายามข่มขืนกระทำชำเราเท่านั้น. ___________________________ โจทก์ฟ้องว่า จำเลยบุกรุกบ้านของนายแสวง สิงห์รื่นเริงและข่มขืนกระทำชำเรานางสาวกำไร สิงห์รื่นเริง ผู้เสียหายขอให้ลงโทษตามประมวลกฎหมายอาญา มาตรา 364, 365, 376 จำเลยให้การปฏิเสธ ศาลชั้นต้นพิพากษาว่าจำเลยมีความผิดตามประมวลกฎหมายอาญามาตรา 364, 365, 376 วรรคแรก ลงโทษตามมาตรา 276 วรรคแรก อันเป็นบทหนัก จำเลยอุทธรณ์ ศาลอุทธรณ์พิพากษาแก้เป็นว่าจำเลยมีความผิดตามประมวลกฎหมายอาญา มาตรา 276 วรรคแรก ประกอบด้วยมาตรา 80โจทก์ฎีกา ศาลฎีกาวินิจฉัยว่า \"ข้อเท็จจริงฟังได้ว่า จำเลยได้บุกรุกขึ้นไปบนบ้านนางแสวง สิงห์รื่นเริง และข่มขืนกระทำชำเรานางสาวกำไรผู้เสียหายจริง ปัญหาวินิจฉัยในชั้นฎีกามีว่า การกระทำของจำเลยเป็นความผิดสำเร็จหรือเป็นเพียงพยายามข่มขืนกระทำชำเรา นางสาวกำไร ผู้เสียหายเบิกความว่า จำเลยขึ้นนอนทับ เอามือถอดผ้าถุงและกางเกงชั้นในของผู้เสียหายออก ผู้เสียหายร้องขอความช่วยเหลือจำเลยพูดขู่ไม่ให้ร้อง เอามือปิดปากไว้แล้ว ถอดกางเกงของตนออกเอาอวัยวะเพศใส่เข้าไปในอวัยวะเพศของผู้เสียหายชำเราสำเร็จความใคร่แล้วลงจากบ้านไป ผู้เสียหายใช้ผ้าเช็ดน้ำอสุจิที่อวัยวะเพศแล้วนอนต่อไปจนสว่าง นายสุนทร ชินประสาทศักดิ์ แพทย์ผู้ตรวจเบิกความว่าได้ตราจร่างกายผู้เสียหายปรากฏว่าไม่มีบาดแผลตามร่างกายที่บริเวณช่องคลอดและภายในช่องคลอด เยื่อพรหมจารีย์ไม่ฉีกขาดไม่มีน้ำอสุจิในช่องคลอด เห็นว่าผู้เสียหายอายุ 15 ปียังเป็นเด็ก หากถูกข่มขืนกระทำชำเราจนอวัยวะเพศชายล่วงล้ำเข้าไปภายใน น่าจะมีรอยชอกช้ำและรู้สึกเจ็บปวดบ้าง ข้อเท็จจริงที่ปรากฏแสดงว่า จำเลยน่าจะเพียงใช้อวัยวะเพศถูไถบริเวณอวัยวะเพศของผู้เสียหายแล้วสำเร็จความใคร่เสียก่อนโดยที่อวัยวะเพศยังไม่ได้เข้าไปภายในช่องคลอดของผู้เสียหาย น้ำอสุจิจึงเปรอะเปื้อนบริเวณอวัยวะเพศ ผู้เสียหายไม่รู้สึกเจ็บปวดและไม่มีรอยชอกช้ำเพียงแต่ใช้ผ้าเช็ดอวัยวะเพศโดยไม่ต้องชำระล้างภายในแล้วนอนหลับต่อไปจนสว่างได้ การข่มขืนกระทำชำเราจะเป็นความผิดสำเร็จ อวัยวะเพศชายต้องล่วงล้ำเข้าไปภายในช่องคลอดของหญิง การกระทำของจำเลยยังไม่เป็นความผิดสำเร็จ แต่ได้ลงมือกระทำผิดและกระทำไปตลอดแล้วแต่ไม่บรรลุเพราะอวัยวะเพศไม่ได้ล่วงล้ำเข้าไปภายในช่องคลอดของผู้เสียหายจึงเป็นเพียงความผิดฐานพยามยามข่มขืนกระทำชำเรา พิพากษายืน\".",
  "related_sections": {
    "ประมวลกฎหมายอาญา": [
      "ม. 80",
      "ม. 276",
      "ม. 364",
      "ม. 365",
      "ม. 376"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ จังหวัด ลพบุรี",
    "จำเลย": "นาย วาด เจยุรัตน์"
  },
  "judges": [
    "ปลื้ม โชติษฐยางกูร",
    "มาโนช เพียรสนอง",
    "อัมพร ณ ตะกั่วทุ่ง"
  ],
  "lower_and_appeal_courts": []
}