{
  "decision_id": "869/2529",
  "title": "คำพิพากษาศาลฎีกาที่ 869/2529",
  "summary": "โจทก์ตกลงให้จำเลยเป็นผู้ติดต่อดำเนินการเรื่องโจทก์นำรถยนต์โดยสารเข้าวิ่งร่วมกับบริษัทขนส่งโดยโจทก์ยอมให้เงินจำนวน250,000บาทแก่จำเลยและจำเลยได้รับเงินดังกล่าวไปแล้วจำเลยรับรองว่าหากเรื่องที่ติดต่อไม่สำเร็จจะคืนเงินให้ดังนี้เมื่อทางพิจารณาไม่ปรากฏว่าโจทก์จำเลยได้พูดกันให้นำเงินดังกล่าวไปให้สินบนหรือสินน้ำใจแก่พนักงานเจ้าหน้าที่สัญญาระหว่างโจทก์จำเลยจึงไม่ขัดต่อกฎหมายหรือขัดต่อความสงบเรียบร้อยและศีลธรรมอันดีไม่เป็นโมฆะ. ___________________________ โจทก์ฟ้องเรียกเงิน 250,000 บาท คืนจากจำเลยอ้างว่าจำเลยรับเงินจากโจทก์ไปเพื่อดำเนินการติดต่อกับทางราชการให้รถยนต์ของโจทก์ได้รับการจดทะเบียนให้ถูกต้อง และนำเข้าร่วมเดินรถกับรถยนต์โดยสารบริษัทขนส่งจำกัดวิ่งรับคนโดยสารในเส้นทางกรุงเทพ-กาฬสินธุ์ หากไม่สำเร็จจะคืนเงินให้ทั้งหมด ปรากฏว่าจำเลยดำเนินการไม่สำเร็จแต่ไม่ยอมคืนเงินให้โจทก์ จำเลยให้การว่าสัญญาระหว่างโจทก์จำเลยเป็นโมฆะ โจทก์ไม่มีอำนาจฟ้อง ขอให้ยกฟ้อง ศาลชั้นต้นพิพากษาให้จำเลยชำระเงิน 250,000 บาทพร้อมด้วยดอกเบี้ยร้อยละเจ็ดครึ่งต่อปีนับแต่วันที่ 21 มกราคม 2525 จนกว่าจะชำระเสร็จแก่โจทก์ ให้ใช้ค่าฤชาธรรมเนียมแทนโจทก์ โดยกำหนดค่าทนายความ 10,000 บาท จำเลยอุทธรณ์ ศาลอุทธรณ์พิพากษายืนให้จำเลยใช้ค่าทนายความชั้นอุทธรณ์ 5,000บาทแทนโจทก์ จำเลยฎีกา ศาลฎีกาวินิจฉัยว่า \"ข้อเท็จจริงฟังได้ว่า โจทก์และจำเลยตกลงกันให้จำเลยเป็นผู้ติดต่อดำเนินการเรื่องโจทก์ขอนำรถยนต์โดยสาร(รถทัวร์) 2 คันเข้าวิ่งร่วมกับบริษัทขนส่ง จำกัด ในเส้นทางสายกรุงเทพฯ-กาฬสินธุ์ โดยโจทก์ยอมให้เงินจำเลย 250,000 บาท และจำเลยได้รับเงินดังกล่าวจากโจทก์แล้ว จำเลยรับรองว่าหากเรื่องที่ติดต่อไม่สำเร็จจำเลยจะคืนเงินให้โจทก์ ดังปรากฏหลักฐานตามเอกสารหมายจ.4 ประเด็นที่จะต้องวินิจฉัยมีว่า สัญญาระหว่างโจทก์กับจำเลยดังกล่าวเป็นโมฆะหรือไม่ จำเลยฎีกาอ้างว่า ตามพฤติการณ์ของโจทก์แสดงให้เห็นว่า โจทก์ให้เงินจำเลยโดยมีเจตนาจะให้จำเลยนำเงินไปให้สินบนแก่พนักงานเจ้าหน้าที่เพื่อให้โจทก์ได้รับอนุญาตให้นำรถยนต์ของโจทก์เข้าร่วมวิ่งกับบริษัทขนส่ง จำกัด ถือได้ว่าเป็นสัญญาอันมีวัตถุประสงค์เป็นการต้องห้ามตามกฎหมาย และขัดต่อความสงบเรียบร้อยและศีลธรรมอันดี จึงตกเป็นโมฆะ ไม่มีผลบังคับ พิเคราะห์หลักฐานการรับเงินที่จำเลยทำให้โจทก์ไว้ตามเอกสารหมาย จ.4 แล้วมีใจความว่า เงินที่จำเลยรับไปจากโจทก์นั้นเพื่อที่จะให้ไปติดต่อเรื่องรถทัวร์เข้า บ.ข.ส. (บริษัทขนส่งจำกัด) และจำเลยจะคืนเงินให้เมื่อเรื่องที่ติดต่อนี้ไม่สำเร็จ ตามคำเบิกความของจำเลย ซึ่งอ้างตนเองเป็นพยานก็ว่าในการเจรจากับโจทก์เรื่องโจทก์จะเอารถทัวร์เข้าร่วมกับบริษัทขนส่ง จำกัดนั้น จำเลยบอกโจทก์ว่า จะต้องเสียค่าวิ่งเต้นค่าเลี้ยงดูเจ้าหน้าที่สูง โจทก์ปรึกษานางรัชนีแล้วตกลงให้จำเลย250,000 บาท จำเลยตกลงรับทำจากหลักฐานการรับเงินและคำเบิกความของจำเลยดังกล่าวไม่ปรากฏว่า โจทก์และจำเลยได้พูดกันว่า ให้นำเงินไปให้สินบนหรือสินน้ำใจแก่พนักงานเจ้าหน้าที่แต่อย่างใด ข้อเท็จจริงฟังไม่ได้ว่าเงินที่จำเลยรับไปจากโจทก์นั้นเป็นเงินที่โจทก์มอบให้จำเลยเพื่อไปให้สินบนพนักงานเจ้าหน้าที่ สัญญาระหว่างโจทก์และจำเลยไม่ขัดต่อกฎหมาย หรือขัดต่อความสงบเรียบร้อยและศีลธรรมอันดี จึงไม่เป็นโมฆะ ฯลฯ เมื่อจำเลยไม่สามารถดำเนินการให้รถยนต์ของโจทก์เข้าร่วมกับบริษัทขนส่ง จำกัดได้ จำเลยก็ต้องคืนเงินที่รับไปให้แกด่โจทก์ตามสัญญาที่ทำไว้กับโจทก์ฯ พิพากษายืน ให้จำเลยใช้ค่าทนายความชั้นฎีกา 5,000 บาทแทนโจทก์.\"",
  "related_sections": {
    "ประมวลกฎหมายแพ่งและพาณิชย์": [
      "ม. 113"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นางสาว สายสุนีย์ บุญฤทธิ์",
    "จำเลย": "นาง สมมุติ สัจจพงษ์"
  },
  "judges": [
    "อุทิศ บุญชู",
    "จุนท์ จันทรวงศ์",
    "ปชา วรธรรมพินิจ"
  ],
  "lower_and_appeal_courts": []
}