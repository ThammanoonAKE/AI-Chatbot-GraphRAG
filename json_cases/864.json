{
  "decision_id": "2814/2529",
  "title": "คำพิพากษาศาลฎีกาที่ 2814/2529",
  "summary": "ป.วิ.พ. มาตรา 55, 173 จำเลยกระทำละเมิดต่อโจทก์โดยนำห้องแถวของโจทก์ไปให้ผู้อื่นเช่าย่อมทำให้โจทก์ขาดประโยชน์ที่จะใช้สอยหรือให้เช่าจำเลยมีหน้าที่จัดการให้ผู้เช่าออกไปจากห้องแถวเมื่อจำเลยยังไม่ได้จัดการให้ผู้เช่าออกไปความเสียหายก็ยังคงมีอยู่ตลอดไปจนกว่าผู้เช่าจะออกไปจากห้องแถวนั้น แม้โจทก์จะฟ้องขับไล่ผู้เช่าแล้วเมื่อผู้เช่ายังไม่ออกไปจากห้องแถวนั้นจำเลยจึงยังไม่หลุดพ้นความรับผิดโจทก์มีสิทธิเรียกค่าเสียหายจากจำเลยนับแต่วันฟ้องจนกว่าจำเลยจะได้ให้ผู้เช่าออกไปจากห้องแถวได้. ___________________________ โจทก์ฟ้องว่า โจทก์เป็นเจ้าของกรรมสิทธิ์ห้องแถวเลขที่ 1182 - 1183 หมู่ที่ 1ตำบลวังน้ำเย็น กิ่งอำเภอวังน้ำเย็น จังหวัดปราจีนบุรี จำเลยได้ให้นายสมคิดงามสุคนธ์รัตนา เช่าห้องแถวดังกล่าวมีกำหนด 3 ปี นับแต่วันที่ 13 มกราคม 2525ค่าเช่ารวมเป็นเงิน 48,000 บาท เป็นการละเมิดสิทธิโจทก์ โจทก์ประสงค์เปิดเป็นอู่ซ่อมรถยนต์ จะมีรายได้ไม่น้อยกว่าเดือนละ 9,000 บาท โจทก์แจ้งให้จำเลยจัดกาให้ผู้เช่าออกไป จำเลยเพิกเฉย ทำให้โจทก์เสียหายต้องขาดรายได้ถึงวันฟ้องเป็นเงิน 162,900 บาท ขอให้จำเลยชำระค่าเสียหายดังกล่าวและค่าเสียหายอัตราเดือนละ 9,000 บาท นับแต่วันฟ้องจนกว่าจำเลยจะให้ผู้เช่าออกไปจากห้องแถวโจทก์ จำเลยให้การว่า ห้องแถวตามฟ้องเป็นของจำเลย และจำเลยให้นายสมคิดงามสุคนธ์รัตนา เช่าจริง ค่าเสียหายที่โจทก์ฟ้องไม่เกินปีละ 16,000 บาทคดีโจทก์ขาดอายุความ ขอให้ยกฟ้อง ศาลชั้นต้นพิพากษาให้จำเลยชดใช้ค่าเสียหายแก่โจทก์เป็นเงิน 7,333.32 บาทคำขออื่นให้ยก โจทก์และจำเลยอุทธรณ์ ศาลอุทธรณ์พิพากษายืน โจทก์ฎีกา ศาลฎีกาวินิจฉัยปัญหาข้อกฎหมายว่า จำเลยจะต้องรับผิดใช้ค่าเสียหายในอัตราเดือนละ 1,333.33 บาทแก่โจทก์ นับแต่วันฟ้องคดีนี้เป็นต้นไป จนกว่าจำเลยจะได้ให้ให้ผู้เช่าออกไปจากห้องแถวพิพาทหรือไม่ เห็นว่าเมื่อฟังว่าจำเลยกระทำละเมิดต่อโจทก์ โดยนำห้องแถวพิพาทไปให้ผู้อื่นเช่า โจทก์ย่อมได้รับความเสียหายเนื่องจากขาดประโยชน์จากการให้ผู้อื่นเช่าห้องแถวพิพาทหรือเข้าอยู่เอง ความเสียหายดังกล่าวจะยังคงมีอยู่ตลอดไปจนกว่าผู้เช่าที่เข้าอยู่ในห้องแถวพิพาทจะออกไปจากห้องแถวพิพาท จำเลยเป็นผู้นำห้องแถวพิพาทไปให้ผู้อื่นเช่า จำเลยย่อมมีหน้าที่จัดการให้ผู้เช่าออกไปจากห้องแถวพิพาทเมื่อจำเลยยังไม่ได้จัดการให้ผู้เช่าออกไปจำเลยก็ต้องรับผิดใช้ค่าเสียหายตลอดไปจนกว่าผู้เช่าจะออกไปจากห้องแถวพิพาทโจทก์จึงมีสิทธิเรียกค่าเสียหายจากจำเลยนับแต่วันฟ้องจนกว่าจำเลยจะได้ให้ผู้เช่าออกไปจากห้องแถวพิพาทได้ พิพากษาแก้ ให้จำเลยใช้ค่าเสียหายแก่โจทก์เป็นเงินเดือนละ 1,333.33 บาทนับแต่วันฟ้องจนกว่าจำเลยจะได้ให้ผู้เช่าออกไปจากห้องแถวพิพาท",
  "related_sections": {
    "ประมวลกฎหมายแพ่งและพาณิชย์": [
      "ม. 420"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นาย สง่า รัตนะสอาด",
    "จำเลย": "นาย สุพจน์ บางประสิทธิ์"
  },
  "judges": [
    "อุทิศ บุญชู",
    "จำนง นิยมวิภาต",
    "สวัสดิ์ รอดเจริญ"
  ],
  "lower_and_appeal_courts": []
}