{
  "decision_id": "1223/2529",
  "title": "คำพิพากษาศาลฎีกาที่ 1223/2529",
  "summary": "1223/2529 ฎีกาตัดสินเกี่ยวกับปัญหาข้อกฎหมาย คำพิพากษาศาลฎีกาที่ 1223/2529 ธนาคาร กรุงศรีอยุธยา จำกัด ฯ โจทก์ บริษัท ยี. แอส. พูลาซิงห์ทรัสต์ จำกัด กับพวก จำเลย ป.วิ.พ. มาตรา 136 ระหว่างคดียังไม่ถึงที่สุดจำเลยที่3นำเงินจำนวนสองล้านบาทไปวางไว้กับโจทก์เป็นประกันการจำนองที่ดินเพื่อไถ่จำนองเอาโฉนดคืนไปและตกลงว่าถ้าจำเลยที่3แพ้คดีก็ยอมให้โจทก์นำเงินสองล้านบาทหักชำระหนี้ได้การวางเงินดังกล่าวจำเลยที่3มีความประสงค์เพียงขอเปลี่ยนหลักทรัพย์โฉนดที่ดินที่วางเป็นประกันหนี้โดยใช้เงินทดแทนมิใช่การวางเงินโดยยอมรับผิดตามป.วิ.พ.มาตรา136วรรคแรกและถือไม่ได้ว่าเป็นการชำระหนี้ล่วงหน้าต่อมามีคำพิพากษาคดีถึงที่สุดให้จำเลยทั้งสี่แพ้คดีจำเลยที่3จึงต้องร่วมรับผิดชำระต้นเงินและดอกเบี้ยอัตราร้อยละเจ็ดครึ่งต่อปีนับแต่วันฟ้องจนกว่าจะชำระเสร็จการที่จำเลยที่3คำนวณดอกเบี้ยให้โจทก์นับแต่วันวางเงินจึงไม่ถูกต้องแม้โจทก์จะได้รับประโยชน์จากเงินจำนวนสองล้านบาทดังกล่าวก็เป็นข้ออ้างที่จำเลยที่3คิดว่าเสียเปรียบจะนำมาหักล้างการชำระหนี้ตามกฎหมายไม่ได้. ___________________________ คดีนี้สืบเนื่องมาจาก \"...ศาลชั้นต้นพิพากษาให้จำเลยที่ 1ใช้เงินโจทก์จำนวน 13,149,765.56 บาท พร้อมกับดอกเบี้ยในอัตราร้อยละเจ็ดครึ่งต่อปีของต้นเงินดังกล่าว นับจากวันฟ้องไปจนกว่าจะชำระเสร็จ สำหรับจำเลยที่ 3 เป็นหนี้จำนองที่บังคับได้จึงให้ร่วมรับผิดกับจำเลยที่ 1 ชำระเงินให้โจทก์จำนวนสองล้านบาทพร้อมกับดอกเบี้ยในอัตราและของต้นเงินดังกล่าวนับจากวันฟ้องไปจนกว่าจำเลยที่ 3 จะชำระเสร็จ หากจำเลยที่ 3 ไม่ชำระให้บังคับจำนองเอาทรัพย์ออกขายทอดตลาดชำระหนี้ให้โจทก์ ถ้าไม่พอให้บังคับคดีเอากับทรัพย์อื่นของจำเลยที่ 3 จนครบและหากได้มีการไถ่จำนองแล้วก็ให้โจทก์บังคับเอากับเงินจำนวนสองล้านบาทที่ฝากไว้กับธนาคารโจทก์ได้...และให้จำเลยทั้งสี่คนร่วมกันใช้ค่าฤชาธรรมเนียม(ค่าขึ้นศาลคิดเท่าที่จำเลยแต่ละคนต้องรับผิดโดยกำหนดค่าทนายความ40,000 บาทแทนโจทก์)...\" ศาลอุทธรณ์และศาลฎีกาพิพากษายืน จำเลยที่ 3 ยื่นคำร้องว่า \"...จำเลยได้นำเงินสองล้านบาทชำระให้แก่โจทก์ไว้เป็นการชำระหนี้ล่วงหน้าแล้ว ตั้งแต่วันที่31 ตุลาคม 2518 เมื่อนับจากวันฟ้องถึงวันชำระหนี้เป็นเวลา 4 ปี16 วัน อัตราดอกเบี้ยร้อยละเจ็ดครึ่งต่อปีของต้นเงินสองล้านบาทเป็นดอกเบี้ย 606,575.34 บาท จำเลยได้ติดต่อขอชำระดอกเบี้ยจำนวน606,575.34 บาท แต่โจทก์ไม่ยอมโดยอ้างว่าจะต้องคิดดอกเบี้ยจากวันฟ้องถึงวันอ่านคำพิพากษาศาลฎีกา คือวันที่ 11 มิถุนายน2523 รวมเวลา 3,159 วัน เป็นดอกเบี้ย 1,298,219.18 บาท จำเลยที่ 3 เห็นว่าไม่ถูกต้องเพราะตามคำพิพากษาระบุไว้ชัดว่า ให้จำเลยที่ 3 ร่วมรับผิดกับจำเลยที่ 1 ชำระเงินให้โจทก์จำนวนสองล้านบาทพร้อมด้วยดอกเบี้ยในอัตราร้อยละเจ็ดครึ่งต่อปีในอัตราและของต้นเงินดังกล่าวนับจากวันฟ้องจนกว่าจะชำระเสร็จ จำเลยที่ 3 จึงนำเงิน 606,575.34 บาท ซึ่งเป็นดอกเบี้ยวางไว้ต่อศาลเพื่อชำระให้โจทก์ตามคำพิพากษาขอให้ศาลชั้นต้นรับเงินจำนวนดังกล่าวไว้เพื่อชำระให้โจทก์สำหรับต้นเงินสองล้านบาทนั้น จำเลยที่ 3 ได้ชำระให้โจทก์ไปแล้ว...\" โจทก์ยื่นคำร้องคัดค้านว่า \"...ที่จำเลยที่ 3 นำเงินจำนวน606,757.34 บาท ชำระหนี้ตามคำพิพากษาให้แก่โจทก์เป็นการไม่ถูกต้อง เพราะจำเลยที่ 3 ได้นำเงินจำนวนสองล้านบาทไปวางไว้กับโจทก์เป็นการประกันการจำนองที่ดินโฉนดเลขที่ 3593, 3594 ตำบลโรงเลี้ยงเด็ก อำเภอป้อมปราบ กรุงเทพมหานคร เพื่อไถ่ถอนจำนองเอาโฉนดคืนไป และถ้าจำเลยที่ 3 แพ้คดีก็ยอมให้โจทก์นำเงินสองล้านบาทชำระหนี้ได้ทันที รวมทั้งค่าฤชาธรรมเนียมและค่าทนายความแทนโจทก์ด้วย ซึ่งโจทก์ยอมรับตามข้อเสนอนี้ ตามรายงานกระบวนพิจารณาลงวันที่ 28 กรกฎาคม 2518 แล้วจำเลยได้นำเงินสองล้านบาทมอบให้แก่โจทก์ เมื่อวันที่ 31 ตุลาคม 2518 และได้ดำเนินคดีตลอดมา ในที่สุดศาลชั้นต้นได้อ่านคำพิพากษาศาลฎีกา เมื่อวันที่11 มิถุนายน 2523 เมื่อคำนวณหนี้ตามคำพิพากษาแล้วปรากฏว่าต้นเงินสองล้านบาท ดอกเบี้ยในต้นเงินสองล้านบาทจากวันฟ้องถึงวันอ่านคำพิพากษาศาลฎีการวม 3,159 วัน เป็นเงินดอกเบี้ย 1,298,219.18บาท รวมต้นเงินและดอกเบี้ย 3,298,219.18 บาท จำเลยที่ 3 จะต้องนำเงินสองล้านบาทที่วางไว้กับโจทก์ชำระดอกเบี้ยที่ค้างชำระเสียก่อน เหลือเท่าใดจึงชำระเงินต้น ตามประมวลกฎหมายแพ่งและพาณิชย์มาตรา 329 เมื่อนำเงินสองล้านบาทไปชำระดอกเบี้ย 1,298,219.18บาท แล้วคงเหลือเงิน 701,780.82 บาท นำเงินที่เหลือจำนวนดังกล่าวชำระเงินต้นสองล้านบาท จำเลยที่ 3 จึงยังค้างชำระเงินต้นเป็นเงิน 1,298,219.18 บาท คิดดอกเบี้ยจากเงินต้นที่ค้างชำระจำนวนดังกล่าว นับแต่วันอ่านคำพิพากษาศษลฎีกา ถึงวันที่ 30 มิถุนายน2525 เป็นเวลา 148 วัน เป็นดอกเบี้ยทั้งสิ้น 199,534.51 บาท รวมเป็นยอดหนี้ทั้งเงินต้นและดอกเบี้ยที่จำเลยที่ 3 ค้างชำระเป็นเงิน1,497,753.69 บาท และดอกเบี้ยในอัตราร้อยละเจ็ดครึ่งต่อปีของต้นเงิน 1,298,219.18 บาท นับจากวันที่ 30 มิถุนายน 2525เป็นต้นไป จนกว่าจำเลยที่ 3 จำชำระเสร็จอีกจำนวนหนึ่งด้วย การที่จำเลยที่ 3 นำเงินวางศาลเพื่อชำระหนี้ให้แก่โจทก์เพียง 606,575.34บาท จึงเป็นการเข้าใจผิดของจำนวนเองขอให้ศาลชั้นต้นมีคำสั่งให้จำเลยที่ 3 ชำระหนี้ให้แก่โจทก์ให้ครบถ้วนตามคำร้องคัดค้านของโจทก์...\" ศาลชั้นต้นมีคำสั่งว่า \"...ให้จำเลยที่ 3 ชำระหนี้จำนวนสองล้านบาทพร้อมด้วยดอกเบี้ยร้อยละเจ็ดครึ่งต่อปี นับแต่วันฟ้องจนกว่าจะชำระเสร็จ เมื่อคิดดอกเบี้ยจากวันฟ้องถึงวันที่ 11 มิถุนายน 2523 ที่ศาลชั้นต้นอ่านคำพิพากษาศาลฎีกาแล้วได้ดอกเบี้ยเท่าใดให้นำไปรวมกับเงินต้น ในวันที่ 11 มิถุนายน2523 ที่โจทก์นำเงินสองล้านบาทชำระหนี้ตามคำพิพากษา เมื่อหักดอกเบี้ยออกจากเงินจำนวนสองล้านบาทแล้วเหลือเท่าใดจึงหักชำระต้นเงินที่ค้างชำระ เหลือต้นเงินค้างชำระเท่าใดคิดดอกเบี้ยตั้งแต่วันที่ 12 มิถุนายน 2523 จนถึงวันที่ 2 กรกฎาคม 2525ซึ่งเป็นวันที่จำเลยที่ 3 นำเงินมาวางศาล ได้ดอกเบี้ยเท่าใดให้นำไปรวมกับเงินต้นที่ค้างชำระ แล้วนำเงินจำเลยที่ 3 วางศาลชำระดอกเบี้ยแล้วชำระต้นเงิน เหลือหนี้เงินต้นอีกเท่าใด ให้จำเลยที่ 3 รับผิดต่อโจทก์พร้อมดอกเบี้ยในอัตราร้อยละเจ็ดครึ่งต่อปีนับแต่วันที่ 3 กรกฎาคม 2525 เป็นต้นไป จนกว่าจะชำระเสร็จให้แก่โจทก์...\" จำเลยที่ 3 อุทธรณ์ ศาลอุทธรณ์พิพากษายืน จำเลยที่ 3 ฎีกา ศาลฎีกาวินิจฉัยว่า ...ตามรายงานกระบวนพิจารณาของศาลชั้นต้นลงวันที่ 28 กรกฎาคม 2518 นั้นมีข้อความที่จำเลยที่ 3 รับว่าจะนำเงินจำนวนสองล้านบาทไปวางไว้กับโจทก์เป็นประกันการจำนองที่ดินโฉนดเลขที่ 3593 และ 3594 ตำบลโรงเลี้ยงเด็ก อำเภอป้อมปราบกรุงเทพมหานคร เพื่อเป็นการไถ่จำนองเอาโฉนดคืนไป และถ้าจำเลยที่ 3 แพ้คดีก็ยอมให้โจทก์นำเงินสองล้านบาทชำระหนี้ได้ รวมทั้งค่าฤชาธรรมเนียมและค่าทนายความแทนโจทก์ด้วย ดังนั้นเงินจำนวนสองล้านบาท ที่จำเลยที่ 3 วางไว้ให้โจทก์จึงมิใช่เป็นการชำระหนี้เพื่อปลดจำนองเพราะขณะนั้นคดียังไม่ถึงที่สุด การวางเงินดังกล่าวจำเลยที่ 3 มีความประสงค์เพียงขอเปลี่ยนหลักทรัพย์โฉนดที่ดินที่วางเป็นประกันหนี้โดยใช้เงินสดแทน มิใช่จำเลยที่ 3 วางเงินโดยยอมรับผิดตามประมวลกฎหมายวิธีพิจารณาความแพ่ง มาตรา 136วรรคแรก...",
  "related_sections": {
    "ประมวลกฎหมายแพ่งและพาณิชย์": [
      "ม. 329"
    ],
    "ประมวลกฎหมายวิธีพิจารณาความแพ่ง": [
      "ม. 136"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "ธนาคาร กรุงศรีอยุธยา  จำกัด ฯ",
    "จำเลย": "บริษัท ยี. แอส. พูลาซิงห์ทรัสต์  จำกัด กับพวก"
  },
  "judges": [
    "สมศักดิ์ เกิดลาภผล",
    "อำนวย อินทุภูติ",
    "ดำริ ศุภพิโรจน์"
  ],
  "lower_and_appeal_courts": []
}