{
  "decision_id": "3139/2529",
  "title": "คำพิพากษาศาลฎีกาที่ 3139/2529",
  "summary": "3139/2529 ฎีกาตัดสินเกี่ยวกับปัญหาข้อกฎหมาย คำพิพากษาศาลฎีกาที่ 3139/2529 นาง เหรียญ พูลศรี โจทก์ นาย เฉลิมพล ถาวรเดชฯ กับพวก ผู้ร้อง นาง เสงี่ยม ถาวรเดช จำเลย ป.วิ.พ. มาตรา 226 ในชั้นบังคับคดีตามคำพิพากษาผู้ร้องซึ่งมีกรรมสิทธิ์ในที่ดินร่วมกับจำเลยได้ร้องขอให้ศาลชั้นต้นจ่ายเงินที่ได้จากการขายทอดตลาดที่ดินให้ผู้ร้องศาลชั้นต้นมีคำสั่งให้จ่ายเงินตามขอแล้วต่อมาเพิกถอนคำสั่งเดิมโดยให้ทำการไต่สวนคำร้องของผู้ร้องก่อนกรณีถือว่าศาลชั้นต้นได้รับคำร้องไว้พิจารณาแล้วคำสั่งที่ศาลชั้นต้นให้ไต่สวนคำร้องของผู้ร้องจึงเป็นคำสั่งระหว่างพิจารณาโจทก์จะอุทธรณ์ให้ยกเลิกคำสั่งดังกล่าวในระหว่างการไต่สวนพิจารณาคำร้องมิได้ต้องห้ามตามป.วิ.พ.มาตรา226(1). ___________________________ มูลกรณีสืบเนื่องมาจากศาลชั้นต้นพิพากษาให้จำเลยชำระหนี้เงินกู้ให้โจทก์พร้อมดอกเบี้ย ต่อมาโจทก์นำยึดที่ดินรวม 2 โฉนดพร้อมด้วยโรงเรือนสิ่งปลูกสร้างบนที่ดิน 1 หลัง เพื่อขายทอดตลาดเอาเงินชำระหนี้โจทก์ ที่ดินทั้งสองแปลงมีชื่อจำเลยถือกรรมสิทธิ์ร่วมกับผู้ร้องทั้งสาม ที่ดินเฉพาะส่วนของจำเลยได้จำนองเป็นประกันหนี้ไว้กับโจทก์ ต่อมาศาลชั้นต้นมีคำสั่งขายทอดตลาดเฉพาะที่ดิน2 แปลง หลังจากขายทอดตลาดแล้ว ผู้ร้องที่ 1 และที่ 3 ยื่นคำร้องขอรับเงินเฉพาะส่วนของตน ศาลชั้นต้นอนุญาต ต่อมาโจทก์ยื่นคำแถลงขอให้ศาลจ่ายเงินที่ขายทอดตลาดที่ดินให้โจทก์ในฐานะเจ้าหนี้ตามคำพิพากษา ศาลชั้นต้นสั่งว่ามีผู้ร้องขอกันส่วนเงินที่ได้จากการขายทอดตลาดยังจ่ายเงินให้โจทก์ไม่ได้ในวันที่ 10 เมษายน 2527 โจทก์ยื่นคำร้องให้ศาลชั้นต้นสั่งเพิกถอนคำสั่งที่ได้สั่งจ่ายเงินที่ได้จากการขายทอดตลาดที่ดินให้แก่ผู้ร้องที่ 1 และที่ 3 เฉพาะส่วนศาลชั้นต้นจึงมีคำสั่งเพิกถอนคำสั่งตามคำร้องของโจทก์และสั่งนัดทำการไต่สวนคำร้องของผู้ร้องที่ 1 และที่ 3 ที่ขอรับเงินเฉพาะส่วนของตน และสั่งว่าให้ถือว่าคำร้องฉบับลงวันที่ 10 เมษายน 2527 (ของโจทก์) เป็นคำคัดค้านโจทก์ โจทก์อุทธรณ์ ศาลอุทธรณ์พิพากษายกอุทธรณ์โจทก์ คืนค่าธรรมเนียมชั้นอุทธรณ์ให้โจทก์ โจทก์ฎีกา ศาลฎีกาวินิจฉัยว่า \"ศาลชั้นต้นสั่งจ่ายเงินให้ผู้ร้องโดยมิได้สอบถามโจทก์ก่อน ต่อมาโจทก์ยื่นคำร้องคัดค้านอ้างว่า ผู้ร้องไม่มีสิทธิร้อง ผู้ร้องไม่มีกรรมสิทธิ์ร่วม และเป็นหนี้ร่วม ขอให้ศาลชั้นต้นศาลอุทธรณ์เพิกถอนคำสั่งจ่ายเงินให้แก่ผู้ร้องศาลชั้นต้นมีคำสั่งเพิกถอนคำสั่งที่จ่ายเงินให้ผู้ร้องและสั่งไตส่วนคำร้องขอผู้ร้องต่อไป การที่ศาลชั้นต้นมีคำสั่งเพิกถอนคำสั่งโดยมิได้ยกคำร้องของผู้ร้องแต่ให้ทำการไต่สวนคำร้องต่อไปถือได้ว่าศาลชั้นต้นต้นรับคำร้องของผู้ร้องไว้พิจารณา และคำร้องของผู้ร้องไม่มีกฎหมายบัญญัติให้ศาลมีคำสั่งอนุญาตตามคำร้องโดยไม่ต้องทำการไต่สวนก่อน เมื่อโจทก์คัดค้านคำร้อง การที่ศาลชั้นต้นจะพิจารณาสั่งคำร้องต่อไปโดยถูกต้อง ศาลชั้นต้นมีอำนาจทำการไต่สวนก่อนที่จะสั่งคำร้องได้ ตามประมวลกฎหมายวิธีพิจารณาความแพ่งมาตรา 21(4) คำสั่งของศาลชั้นต้นที่สั่งทำการไต่สวนคำร้องของผู้ร้อง จึงเป็นคำสั่งระหว่างพิจารณา เมื่อคดีอยู่ระหว่างไต่สวนพิจารณาสั่งคำร้องของผู้ร้อง โจทก์ไม่มีสิทธิอุทธรณ์ขอให้ยกเลิกคำสั่งศาลชั้นต้นที่ให้ทำการไต่สวนคำร้องของผู้ร้องตามประมวลกฎหมายวิธีพิจารณาความแพ่ง มาตรา 226(1) ศาลอุทธรณ์พิพากษาชอบแล้ว ฎีกาของโจทก์ฟ้งไม่ขึ้น\" พิพากษายืน ให้โจทก์ใช้ค่าทนายความชั้นฎีกาแทนผู้ร้อง 800 บาท.",
  "related_sections": {
    "ประมวลกฎหมายวิธีพิจารณาความแพ่ง": [
      "ม. 21(4)",
      "ม. 226(1)"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นาง เหรียญ พูลศรี",
    "ผู้ร้อง": "นาย เฉลิมพล ถาวรเดชฯ  กับพวก",
    "จำเลย": "นาง เสงี่ยม ถาวรเดช"
  },
  "judges": [
    "อภินย์ ปุษปาคม",
    "พิชัย วุฒิจำนงค์",
    "ยรรยง อิทธิพงษ์"
  ],
  "lower_and_appeal_courts": []
}