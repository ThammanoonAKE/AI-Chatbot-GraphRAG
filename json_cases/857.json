{
  "decision_id": "2790/2529",
  "title": "คำพิพากษาศาลฎีกาที่ 2790/2529",
  "summary": "ป.วิ.พ. มาตรา 94 ประกาศกระทรวงมหาดไทย เรื่อง การคุ้มครองแรงงาน มาตรา ข้อ 10, ข้อ 45 ระเบียบข้อบังคับเกี่ยวกับการทำงานของจำเลยระบุว่าเมื่อพนักงานของจำเลยผู้ใดทำงานครบกำหนดระยะเวลาหนึ่งปีขึ้นไปจึงจะมีสิทธิลาหยุดพักผ่อนประจำปีได้แต่ละปีตามจำนวนวันที่กำหนดไว้และเมื่อมีสิทธิลาหยุดพักผ่อนประจำปีได้แล้วหากลาออกจากงานหรือมีการเลิกจ้างจำเลยก็จะจ่ายค่าจ้างสำหรับวันลาหยุดพักผ่อนประจำปีให้ซึ่งจะกระทำในกรณีจำเป็นและต้องได้รับอนุมัติจากกรรมการผู้จัดการของจำเลยก่อนแต่กรณีของโจทก์ทั้งสองปรากฏว่ายังทำงานไม่ครบหนึ่งปีไม่มีสิทธิลาหยุดพักผ่อนประจำปีจึงไม่มีกรณีที่กรรมการผู้จัดการของจำเลยจะอนุมัติให้จ่ายค่าจ้างสำหรับวันหยุดพักผ่อนประจำปีแก่โจทก์ได้แม้ตามเอกสารที่จำเลยทำขึ้นจะมีข้อความว่าจำเลยได้จ่ายค่าจ้างสำหรับวันหยุดพักผ่อนประจำปีให้แก่โจทก์ก็ตามจำเลยก็มีสิทธิที่จะนำสืบได้ว่าเงินที่จำเลยจ่ายให้แก่โจทก์นั้นความจริงแล้วเป็นการจ่ายสินจ้างแทนการบอกกล่าวล่วงหน้าหาต้องห้ามตามประมวลกฎหมายวิธีพิจารณาความแพ่งมาตรา94ไม่เพราะกรณีนายจ้างจ่ายค่าจ้างสำหรับวันหยุดพักผ่อนประจำปีให้แก่ลูกจ้างนั้นกฎหมายมิได้บังคับให้ต้องทำหลักฐานเป็นหนังสือต่อกัน. ___________________________ โจทก์ฟ้องว่าจำเลยเลิกจ้างโจทก์และได้จ่ายค่าชดเชยให้แก่โจทก์ถูกต้องแล้วแต่จ่ายสินจ้างแทนการบอกกล่าวล่วงหน้ายังไม่ครบถ้วนตามกฎหมายขอให้ศาลบังคับให้จำเลยชำระเงินที่เหลือให้แก่โจทก์ จำเลยให้การว่าได้จ่ายสินจ้างแทนการบอกกล่าวล่วงหน้าให้ครบถ้วนแล้วขอให้ศาลพิพากษายกฟ้อง ศาลแรงงานกลางพิพากษายกฟ้องโจทก์ โจทก์อุทธรณ์ต่อศาลฎีกา ศาลฎีกาวินิจฉัยว่า ที่โจทก์อุทธรณ์ข้อแรกว่าแม้สิทธิลาหยุดพักผ่อนประจำปีของโจทก์ทั้งสองจะยังไม่มีเพราะทำงานไม่ครบหนึ่งปีก็ตาม แต่จำเลยก็ได้จ่ายค่าจ้างสำหรับวันหยุดพักผ่อนประจำปีให้แก่โจทก์ทั้งสองไปตามคำสั่งอนุมัติของกรรมการผู้จัดการของจำเลยโดยถูกต้องตามระเบียบข้อบังคับเกี่ยวกับการทำงานของจำเลยจึงเป็นการจ่ายที่ชอบด้วยระเบียบข้อบังคับนั้น เห็นว่าระเบียบข้อบังคับดังกล่าว แสดงว่า เมื่อพนักงานของจำเลยผู้ใดทำงานครบกำหนดระยะเวลาหนึ่งปีขึ้นไปแล้วก็มีสิทธิลาหยุดพักผ่อนประจำปีได้แต่ละปีตามจำนวนวันที่กำหนดไว้และเมื่อมีสิทธิลาหยุดพักผ่อนประจำปีแล้ว หากลาออกจากงานหรือมีการเลิกจ้าง จำเลยก็จะจ่ายค่าจ้างสำหรับวันลาหยุดพักผ่อนประจำปีให้ซึ่งจะกระทำในกรณีจำเป็นและต้องได้รับอนุมัติจากกรรมการผู้จัดการของจำเลยก่อน แต่กรณีของโจทก์ทั้งสองนี้ยังทำงานไม่ครบหนึ่งปีไม่มีสิทธิที่จะลาหยุดพักผ่อนประจำปี จึงไม่มีกรณีที่กรรมการผู้จัดการของจำเลยจะอนุมัติให้จำเลยจ่ายค่าจ้างสำหรับวันหยุดพักผ่อนประจำปีให้แก่โจทก์ทั้งสองได้ ที่โจทก์อุทธรณ์ข้อที่สองว่า เมื่อเอกสารที่จำเลยทำขึ้นมีข้อความชัดเจนว่าจ่ายค่าวันหยุดพักร้อนแล้ว การที่จำเลยนำสืบว่าความจริงแล้วการจ่ายเงินตามเอกสารดังกล่าวเป็นการจ่ายสินจ้างแทนการบอกกล่าวล่วงหน้า ย่อมเป็นการนำสืบเปลี่ยนแปลงแก้ไขเอกสารจะกระทำมิได้ เพราะต้องห้ามตามประมวลกฎหมายวิธีพิจารณาความแพ่ง มาตรา 94 นั้น เห็นว่า กรณีที่นายจ้างจ่ายค่าจ้างสำหรับวันหยุดพักผ่อนประจำปีให้แก่ลูกจ้างนั้น กฎหมายหาได้บังคับให้ต้องทำหลักฐานเป็นหนังสือต่อกันไม่ จำเลยจึงมีสิทธิที่จะนำสืบว่าเงินที่จำเลยจ่ายให้แก่โจทก์ทั้งสองทั้งสองครั้งแรกนั้นความจริงแล้วเป็นการจ่ายสินจ้างแทนการบอกกล่าวล่วงหน้าได้ พิพากษายืน",
  "related_sections": {
    "ประมวลกฎหมายแพ่งและพาณิชย์": [
      "ม. 582"
    ],
    "ประมวลกฎหมายวิธีพิจารณาความแพ่ง": [
      "ม. 94"
    ],
    "ประกาศกระทรวง": [
      "ทั่วไป"
    ],
    "ข้อบังคับ": [
      "ทั่วไป"
    ],
    "ระเบียบ": [
      "ทั่วไป"
    ],
    "ประกาศกระทรวงมหาดไทย": [
      "ข้อ 10"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นาย คมกริช จงกิตติรักษ์ กับพวก",
    "จำเลย": "บริษัท เทต แอนด์ ไลล์ เอ็นจิเนียริ่ง(ไทยแลนด์) จำกัด"
  },
  "judges": [
    "สุรัตน์ ศรีอนุพันธุ์",
    "สมบูรณ์ บุญภินนท์",
    "จำนง นิยมวิภาต"
  ],
  "lower_and_appeal_courts": []
}