{
  "decision_id": "1928/2529",
  "title": "คำพิพากษาศาลฎีกาที่ 1928/2529",
  "summary": "ป.อ.มาตรา268วรรคสองหมายความว่าความผิดฐานปลอมเอกสารแต่ละกระทงนั้นถ้าผู้ใช้หรืออ้างเอกสารปลอมเป็นผู้ปลอมเอกสารนั้นก็ให้ลงโทษฐานเป็นผู้ใช้เพียงกระทงเดียว จำเลยปลอมป้ายวงกลมแสดงการเสียภาษีรถกระทงหนึ่งและปลอมป้ายทะเบียนรถแสดงการจดทะเบียนใช้รถอีกกระทงหนึ่งแม้จำเลยจะได้นำป้ายทั้งสองนี้ไปใช้หรืออ้างในเวลาเดียวกันก็เป็นการใช้เอกสารคนละประเภทกันต้องมีความผิดฐานเป็นผู้ใช้เอกสารดังกล่าว2กระทง. ___________________________ โจทก์ฟ้องขอให้ลงโทษจำเลยฐานปลอมเอกสาร และใช้เอกสารปลอมตามประมวลกฎหมายอาญา มาตรา 264, 265, 266, 268, 32, 91 และขอให้ริบของกลาง จำเลยให้การรับสารภาพ ศาลชั้นต้นพิพากษาลงโทษจำเลยตามประมวลกฎหมายอาญา มาตรา 268จำคุกกระทงละ 3 ปี รวม 2 กระทง เป็นจำคุก 6 ปี จำเลยให้การรับสารภาพ ลดโทษให้กึ่งหนึ่ง คงจำคุก 3 ปี ของกลางริบ จำเลยอุธทรณ์ ศาลอุทธรณ์วินิจฉัยว่า จำเลยปลอมสำเนาป้ายวงกลมแสดงการเสียภาษี และแผ่นป้ายทะเบียนรถจักรยานยนต์ แล้วใช้สำเนาป้ายวงกลมแสดงการเสียภาษีและแผ่นป้ายทะเบียนรถที่จำเลยได้กระทำปลอมพร้อมกันการกระทำของจำเลยแม้จะเป็นความผิดฐานปลอมเอกสารราชการสองกระทงและฐานใช้เอกสารราชการปลอมอีกกระทงหนึ่ง แต่ตามประมวลกฎหมายอาญามาตรา 268 วรรคสอง ได้บัญญัติไว้เป็นการเฉพาะว่าให้ลงโทษฐานใช้เอกสารปลอมตามประมวลกฎหมายอาญา มาตรา 268 วรรคแรก แต่กระทงเดียวดังนั้นจึงจะลงโทษจำเลยเป็น 2 กระทงตามประมวลกฎหมายอาญา มาตรา 91อันเป็นบททั่วไปไม่ได้พิพากษาแก้เป็นว่า จำเลยมีความผิดตามประมวลกฎหมายอาญา มาตรา 264, 265, 268 วรรคแรก ให้ลงโทษฐานใช้เอกสารปลอมตามมาตรา 268 จำคุก 3 ปี จำเลยให้การรับสารภาพมีเหตุบรรเทาโทษ ลดโทษตามประมวลกฎหมายอาญา มาตรา 78 กึ่งหนึ่งคงจำคุก 1 ปี 6 เดือน ของกลางริบ โจทก์ฎีกา ศาลฎีกาวินิจฉัยว่า \"มีปัญหาว่า การที่จำเลยปลอมสำเนาป้ายวงกลมแสดงการเสียภาษีรถมีความผิดตามประมวลกฎหมายอาญา มาตรา 264,265 กระทงหนึ่ง และจำเลยปลอมแผ่นป้ายทะเบียนรถแสดงการจดทะเบียนใช้รถมีความผิดตามประมวลกฎหมายอาญา มาตรา 264, 265 อีกกระทงหนึ่งนั้น เมื่อจำเลยได้นำสำเนาป้ายวงกลมแสดงการเสียภาษีรถและนำแผ่นป้ายทะเบียนรถแสดงการจดทะเบียนใช้รถไปใช้ หรืออ้างในเวลาเดียวกันจะลงโทษจำเลยฐานใช้สำเนาป้ายวงกลมแสดงการเสียภาษีรถปลอมกระทงหนึ่งและฐานใช้แผ่นป้ายทะเบียนรถแสดงการจดทะเบียนใช้รถปลอมอีกกระทงหนึ่งได้หรือไม่ หรือจะลงโทษจำเลยฐานใช้ได้เพียงกระทงเดียว เห็นว่าประมวลกฎหมายอาญา มาตรา 268 วรรคสอง ที่บัญญัติว่า ถ้าผู้กระทำความผิดฐานใช้หรืออ้างเอกสารปลอมเป็นผู้ปลอมเอกสารนั้นให้ลงโทษตามมาตรานี้แต่เพียงกระทงเดียวนั้น หมายความว่าความผิดฐานปลอมเอกสารแต่ละกระทงนั้นถ้าผู้ใช้เอกสารปลอม เป็นผู้ปลอมเอกสารนั้นก็ให้ลงโทษฐานเป็นผู้ใช้เพียงกระทงเดียวเฉพาะแต่ละกระทงที่ทำปลอม เมื่อข้อเท็จจริงปรากำว่าจำเลยได้ปลอมเอกสารตามฟ้องต่างกรรมต่างวาระกันเป็นความผิด 2 กระทง แม้จำเลยจะได้ใช้เอกสารปลอมดังกล่าวในคราวเดียวกันแต่ก็เป็นการใช้เอกสารคนละประเภทกัน จำเลยต้องมีความผิดฐานเป็นผู้ใช้เอกสารดังกล่าว 2 กระทงที่ศาลอุทธรณ์พิพากษาลงโทษจำเลยเพียงกระทงเดียวจึงไม่ถูกต้องตามความหมายของประมวลกฎหมายอาญา มาตรา 268 วรรคสอง ฎีกาของโจทก์ฟังขึ้น พิพากษาแก้เป็นว่า จำเลยมีความผิดตามประมวลกฎหมายอาญา มาตรา264, 265, 268, 91 พระราชบัญญัติแก้ไขเพิ่มเติมประมวลกฎหมายอาญา(ฉบับที่ 6) พ.ศ. 2526 มาตรา 4 ให้ลงโทษฐานใช้สำเนาป้ายวงกลมแสดงการเสียภาษีรถปลอม 3 ปี และฐานใช้แผ่นป้ายทะเบียนรถแสดงการจดทะเบียนใช้รถปลอม 2 ปี รวมจำคุก 5 ปี จำเลยให้การรับสารภาพลดโทษตามประมวลกฎหมายอาญา มาตรา 78 ให้กึ่งหนึ่ง คงลงโทษจำคุกจำเลย 2 ปี 6 เดือน นอกจากนี้แก้ให้เป็นไปตามคำพิพากษาศาลอุทธรณ์\".",
  "related_sections": {
    "ประมวลกฎหมายอาญา": [
      "ม. 32",
      "ม. 78",
      "ม. 91",
      "ม. 264",
      "ม. 265",
      "ม. 266",
      "ม. 268"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "พนักงานอัยการ กรมอัยการ",
    "จำเลย": "นาย วิเชียร ธนะพรไสว"
  },
  "judges": [
    "สมศักดิ์ เกิดลาภผล",
    "อำนวย อินทุภูติ",
    "ดำริ ศุภพิโรจน์"
  ],
  "lower_and_appeal_courts": []
}