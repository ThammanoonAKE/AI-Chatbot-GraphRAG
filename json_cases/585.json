{
  "decision_id": "1930/2529",
  "title": "คำพิพากษาศาลฎีกาที่ 1930/2529",
  "summary": "ทวิ ประกาศของคณะปฏิวัติ ฉบับที่ 96 มาตรา ข้อ 2 ป. สามีโจทก์ได้ทำสัญญาซื้อที่พิพาทซึ่งเป็นที่ดินมือเปล่ามีหนังสือรับรองการทำประโยชน์แล้วจากจำเลยโดยทำสัญญาซื้อขายเป็นหนังสือและจดทะเบียนต่อพนักงานเจ้าหน้าที่แต่ป. ยังค้างชำระราคาส่วนหนึ่งแก่จำเลยตามป.ที่ดินมาตรา4ทวิประกาศของคณะปฏิวัติฉบับที่96ข้อ2ซึ่งเป็นกฎหมายพิเศษสิทธิครอบครองในที่พิพาทจึงโอนไปเป็นของป. ด้วยผลของกฎหมายไม่จำต้องมอบการครอบครองกันตามป.พ.พ.มาตรา1378การที่จำเลยอยู่ในที่พิพาทต่อมาก็โดยอาศัยสิทธิของป. แต่ต่อมาเมื่อจำเลยไปขอรับเงินค่าที่ดินที่ค้างจากป. กลับถูกปฏิเสธจำเลยจึงบอกเลิกสัญญากับป. และว่าจะไม่ยอมออกจากที่พิพาทหากป.ต้องการให้ไปฟ้องเอาดังนี้แม้จะไม่เป็นผลให้สัญญาซื้อขายระหว่างป. กับจำเลยเลิกกันก็ตามแต่ก็เป็นการบอกกล่าวของจำเลยต่อป. ว่าไม่เจตนาจะยึดถือที่พิพาทแทนป. ต่อไปอันเป็นการเปลี่ยนลักษณะแห่งการยึดถือว่าจำเลยมิได้ยึดถือที่พิพาทแทนป.ต่อไปตามป.พ.พ.มาตรา1381การที่โจทก์ซึ่งเป็นผู้รับมรดกที่พิพาทอันเป็นการสืบสิทธิจากป. เจ้ามรดกเพิ่งนำคดีมาฟ้องเพื่อเอาคืนซึ่งที่ดินดังกล่าวจากจำเลยเมื่อเกินกว่าหนึ่งปีนับแต่วันที่จำเลยแย่งการครอบครองโจทก์จึงขาดสิทธิฟ้องเอาคืนที่พิพาทตามป.พ.พ.มาตรา1375. ___________________________ โจทก์ฟ้องว่า โจทก์เป็นภริยาและผู้จัดการมรดกของนายปุ้ยพรมบุตร นายปุ้ยได้ซื้อที่ดินจากจำเลยจดทะเบียนถูกต้อง จำเลยรับเงินไปแล้วและมอบ น.ส. 3 ให้แก่นายปุ้ยไว้ ต่อมาเมื่อนายปุ้ยตายและโจทก์ได้รับมรดกที่ดินนั้นแล้ว จำเลยไม่ยอมออกจากที่ดินขอให้บังคับจำเลยและบริวารออกไปจากที่ดินดังกล่าว จำเลยให้การว่า จำเลยขายที่ดินพิพาทให้นายปุ้ย แต่นายปุ้ยยังชำระราคาให้ไม่ครบ จำเลยไม่ติดต่อขอรับเงินก็ถูกนายปุ้ยปฏิเสธจำเลยจึงบอกเลิกสัญญาซื้อขายและแสดงเจตนาเข้าถือสิทธิในที่พิพาทในฐานะเจ้าของโดยสงบและเปิดเผยเป็นเวลาเกินกว่า 1 ปีแล้วจึงได้สิทธิครอบครอง โจทก์ไม่ฟ้องเรียกคืนภายใน 1 ปี คดีขาดอายุความ ศาลชั้นต้นพิพากษายกฟ้อง โจทก์อุทธรณ์ ศาลอุทธรณ์พิพากษากลับ ให้ขับไล่จำเลยและบริวาร จำเลยฎีกา ศาลฎีกาวินิจฉัยว่า \"ข้อเท็จจริงที่ไม่โต้แย้งในชั้นนี้รับฟังเป็นยุติว่า เมื่อวันที่ 28 ธันวาคม 2524 นายปุ้ย พรมบุตรสามีโจทก์ได้ทำสัญญาซื้อขายและจดทะเบียนการซื้อขายที่พิพาทกับจำเลยตามเอกสารหมาย จ.3 จ.4 จำเลยได้รับเงินในวันนั้นเป็นเงิน2,000 บาท แต่ยังมิได้ออกจากที่พิพาท ต่อมาวันที่ 31 ธันวาคม 2524จำเลยไปขอรับเงินซึ่งอ้างว่ายังค้างชำระอยู่อีก นายปุ้ยปฏิเสธอ้างว่าตกลงซื้อขายกันเพียง 2,000 บาท จำเลยจึงบอกเลิกสัญญากับนาปุ้ยต่อหน้าโจทก์และไม่ยอมออกจากที่พิพาท นายปุ้ยตายเมื่อวันที่ 16 พฤษภาคม 2525 โจทก์เป็นผู้รับมรดกที่พิพาทจากนายปุ้ยโดยได้จดทะเบียนโอนโดยชอบด้วยกฎหมายแล้ว ปัญหาวินิจฉัยมีว่าโจทก์เป็นเจ้าของที่พิพาทฟ้องให้จำเลยและบริวารออกไปได้หรือไม่พิเคราะห์แล้วเห็นว่าที่พิพาทเป็นที่ดินมือเปล่าซึ่งมีหนังสือรับรองการทำประโยชน์แล้ว การซื้อขายที่พิพาทระหว่างนายปุ้ยกับจำเลยได้ทำเป็นหนังสืแลจำเลยได้ทำเป็นหนังสือและจดทะเบียนต่อพนักงานเจ้าหน้าที่ตามประมวลกฎหมายที่ดิน มาตรา 4 ทวิ ประกาศของคณะปฏิวัติ ฉบับที่ 96ข้อ 2 ซึ่งเป็นกฎหมายพิเศษ สิทธิครอบครองในที่พิพาทจึงโอนไปเป็นของนายปุ้ยด้วยผลของกฎหมายนั้น หาจำต้องมอบการครอบครองกันตามประมวลกฎหมายวิธีพิจารณาความแพ่งและพาณิชย์ มาตรา 1378 ดังที่จำเลยฎีกาอีกไม่ การที่จำเลยอยู่ในที่พิพาทต่อมาก็โดยอาศัยสิทธิของนายปุ้ย แต่ต่อมาภายหลังจดทะเบียนซื้อขายแล้วคือในวันที่ 31 ธันวาคม 2525 เมื่อจำเลยถูกนายปุ้ยปฏิเสธการชำระเงินส่วนที่เหลือและจำเลยบอกเลิกสัญญากับนายปุ้ย แม้จะไม่เป็นผลให้สัญญาซื้อขายระหว่างนายปุ้ยกับจำเลยเลิกกันก็ตามแต่ก็เป็นการบอกกล่าวของจำเลยต่อนายปุ้ยว่าไม่เจตนาจะยึดถือที่พิพาทแทนนนายปุ้ยต่อไป เพราะปรากฎจากการตอบคำถามของโจทก์ว่า ในวันจำเลยบอกเลิกสัญญานั้น จำเลยบอกนายปุ้ยว่า จำเลยจะไม่ยอมออกจากที่พิพาทหากนายปุ้ยต้องการให้ไปฟ้องเอา อันเป็นการเปลี่ยนลักษณะแห่งการยึดถือว่าจำเลยมิได้ยึดถือที่พิพาทแทนนายปุ้ยต่อไปตามประมวลกฎหมายวิธีพิจารณาความแพ่งและพาณิชย์ ่มาตรา 1381 รับกับการรื้อรั้วที่นายปุ้ยและโจทก์ไปล้อมในที่พิพาทภายหลังต่อจากนั้นแม้แต่เมื่อจำเลยไปร้องเรียนต่อทางอำเภอเพื่อให้เปรียบเทียบและตกลงกันไม่ได้ตามเอกสารหมาย ล.1 จำเลยก็ยังยืนยันการอยู่ในที่พิพาทในลักษณะเดิมอีก ดังนั้นการที่โจทก์ซึ่งเป็นผู้รับมรดกที่พิพาทอันเป็นการสืบสิทธิจากนายปุ้ยเจ้ามรดกเพิ่งนำคดีมาฟ้องเพื่อเอาคืนซึ่งที่ดินดังกล่าวจากจำเลยเมื่อวันที่ 4 มกราคม 2526ซึ่งเป็นเวลาเกินกว่าหนึ่งปี นับแต่วันที่ 31 ธันวาคม 2524 ซึ่งเป็นวันที่จำเลยแย่งการครอบครองโจทก์จึงขาดสิทธิฟ้องเอาคืนที่พิพาทตามประมวลกฎหมายวิธีพิจารณาความแพ่งและพาณิชย์ มาตรา 1375ที่ศาลอุทธรณ์พิพากษาให้จำเลยและบริวารออกไปจากที่พิพาท ไม่ต้องด้วยความเห็นของศาลฎีกา ฎีกาจำเลยฟังขึ้น พิพากษากลับ ให้ยกฟ้อง...\".",
  "related_sections": {
    "ประมวลกฎหมายแพ่งและพาณิชย์": [
      "ม. 186",
      "ม. 193",
      "ม. 456",
      "ม. 1375",
      "ม. 1378",
      "ม. 1381",
      "ม. 1386",
      "ม. 1599",
      "ม. 1600"
    ],
    "ประมวลกฎหมายที่ดิน": [
      "ม. 4"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "นาง อ่วม พรมบุตร",
    "จำเลย": "นาง ปุ้ย ไชยสอง"
  },
  "judges": [
    "สมประสงค์ พานิชอัตรา",
    "ยนต์ พิรวินิจ",
    "สุรัตน์ ศรีอนุพันธุ์"
  ],
  "lower_and_appeal_courts": [
    "การฟ้องคดีเพื่อเอาคืนการครอบครองที่ดินมือเปล่านี้ ตามประมวลกฎหมายวิธีพิจารณาความแพ่งและพาณิชย์ มาตรา 1375 วรรคสองได้กำหนดระยะเวลาให้ฟ้องเรียกร้องคืนภายในหนึ่งปีเท่านั้น กำหนดระยะเวลาฟ้องคดีเพื่อเรียกคืนการครอบครองภายในหนึ่งปีนี้ เคยมีพิพากษาศาลฎีกาตัดสินว่า ไม่ใช่อายุความ แม้จำเลยจะมิได้ให้การต่อสู้เรื่องอายุความไว้ ศาลก็ยกขึ้นวินิจฉัยเองได้ (คำพิพากษาศาลฎีกาที่ 3250/2526) แต่ข้อเท็จจริงตามคำพิพากษาศาลฎีกาที่1930/2529 นี้ จำเลยได้ให้การต่อสู้ด้วยว่า จำเลยมีสิทธิครอบครองโดยโจทก์ไม่ฟ้องเรียกคืนภายใน 1 ปี คดีจึงขาดอายุความ นับว่าจำเลยได้อ้างประมวลกฎหมายแพ่งและพาณิชย์ มาตรา 1375 วรรคสองขึ้นต่อสู้โดยตรง",
    "ปัญหาว่า กำหนดระยะเวลาที่ต้องฟ้องเรียกคืนการครอบครองภายในเวลา 1 ปี ตามประมวลกฎหมายแพ่งและพาณิชย์ มาตรา 1375วรรคสอง นี้เป็นอายุความหรือไม่ ก็อาจจะทำให้มีผลแตกต่างกันในการวินิจฉัยคดีได้เหมือนกัน เพราะประการแรกถ้าถือว่าเป็นอายุความจำเลยจะต้องยกขึ้นต่อสู้ ศาลจึงจะวินิจฉัยในเรื่องอายุความให้ได้(ประมวลกฎหมายแพ่งและพาณิชย์ มาตรา 193) ประการที่สอง ถ้าถือว่าเป็นอายุความ ระยะเวลา 1 ปีนี้ก็ถือว่าเป็นอายุความที่เป็นโทษแก่เจ้ามรดก ซึ่งอายุความนี้จะขยายออกไปเป็นปีหนึ่งนับแต่วันที่เจ้ามรดกถึงแก่ความตาย ตามประมวลกฎหมายแพ่งและพาณิชย์ มาตรา 186ซึ่งถ้าปรับเข้ากับข้อเท็จจริงในคำพิพากษาศาลฎีกาที่ 1930/2529นี้ โจทก์ซึ่งเป็นผู้สืบสิทธิของเจ้ามรดกก็ย่อมได้รับประโยชน์จากอายุความที่ขยายออกไปนั้น ตามข้อเท็จจริงปรากฎว่า เจ้ามรดกถึงแก่ความตายเมื่อวันที่ 16 พฤษภาคม 2525 โจทก์ฟ้องคดีในวันที่4 มกราคม 2526 จึงยังไม่เกิน 1 ปี นับแต่วันที่เจ้ามรดกถึงแก่ความตาย กรณีจึงอาจมีข้อโต้แย้งได้ว่าฟ้องโจทก์ไม่ขาดอายุความ",
    "แต่ดังที่ได้กล่าวมาแล้วข้างต้นว่า ศาลฎีกาถือหลักคำวินิจฉัยตามคำพิพากษาศาลฎีกาที่ 3250/2526 และคำพิพากษาศาลฎีกาก่อน ๆนั้นเป็นแนววินิจฉัยว่า ระยะเวลาการฟ้องเรียกคืนตามมาตรา 1375วรรคสองนี้ ไม่ใช่อายุความจึงนำบทบัญญัติตามประมวลกฎหมายแพ่งและพาณิชย์ มาตรา 186 เรื่องการขยายอายุความมาใช้บังคับไม่ได้ โจทก์จึงฟ้องเรียกคืนการครอบครองที่ดินเกินกำหนดเวลา 1 ปี นับแต่จำเลยแย่งการครอบครองไม่ได้",
    "มีข้อที่น่าสังเกตว่า กรณีการซื้อขายที่ดินมือเปล่าที่มีหนังสือรับรองการทำประโยชน์นั้น ประมวลกฎหมายแพ่งและพาณิชย์มาตรา 456 และประมวลกฎหมายที่ดินได้บังคับให้ทำสัญญาซื้อขายเป็นหนังสือและจดทะเบียนต่อพนักงานเจ้าหน้าที่จึงจะสมบูรณ์ตามกฎหมายซึ่งบทบังคับนี้เป็นอย่างเดียวกับการซื้อขายที่ดินที่มีหนังสือแสดงกรรมสิทธิ์เช่นโฉนดที่ดินหรือหนังสือแสดงกรรมสิทธิ์ที่ดินอื่น ๆ ด้วย แต่เมื่อนำไปวินิจฉัยถึงเรื่องการแย่งการครอบครองก็ให้ถือว่าที่ดินมือเปล่านั้นมีกำหนดเวลาฟ้องเรียกคืนการครอบครอง 1 ปี ตามประมวลกฎหมายแพ่งและพาณิชย์ มาตรา 1375มิฉะนั้นย่อมเสียสิทธิครอบครองไปโดยไม่อาจฟ้องเรียกคืนได้อีกซึ่งแตกต่างกับการแย่งกรรมสิทธิ์ในที่ดินที่มีหนังสือสำคัญแสดงกรรมสิทธิ์ ผู้แย่งการครอบครองจะได้กรรมสิทธิ์ในที่ดินนั้นต่อเมื่อได้ครอบครองติดต่อกันเป็นเวลา 10 ปี โดยสงบ เปิดเผยและด้วยเจตนาเป็นเจ้าของฉะนั้นข้อแตกต่างที่สำคัญคงอยู่ที่ว่าที่ดินมือเปล่านั้น ผู้แย่งการครอบครองได้สิทธิครอบครองไปในทันทีนับแต่วันที่เขาแย่งการครอบครองไม่ต้องรอให้ครบ 1 ปีเสียก่อน เพียงแต่อาจถูกผู้มีสิทธิครอบครองเดิมฟ้องเรียกคืนได้ภายใน 1 ปีเท่านั้นส่วนที่ดินที่มีหนังสือสำคัญแสดงกรรมสิทธิ์ ผู้แย่งการครอบครองต้องรอให้ครบ 10 ปีเสียก่อนจึงจะได้กรรมสิทธิ์.",
    "ทรงพล เทวศักดิ์."
  ]
}