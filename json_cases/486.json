{
  "decision_id": "1494/2529",
  "title": "คำพิพากษาศาลฎีกาที่ 1494/2529",
  "summary": "ปรากฏว่าบัญชีเงินฝากของจำเลยทั้งสองที่ธนาคารตามเช็คถูกปิดแล้วตั้งแต่ก่อนเช็คตามฟ้องถึงกำหนดแสดงว่าธนาคารตามเช็คได้งดเว้นการใช้หนี้ตามเช็คของจำเลยทั้งสองแล้วตามป.พ.พ.มาตรา959ข)(2)ประกอบมาตรา989โจทก์จึงมีสิทธิไล่เบี้ยเอาจากจำเลยทั้งสองซึ่งเป็นผู้สั่งจ่ายได้โดยไม่จำต้องนำเช็คไปยื่นเพื่อให้ธนาคารใช้เงินเสียก่อน. ___________________________ โจทก์ฟ้องขอให้ห้างหุ้นส่วนจำกัด จำเลยที่ 1 และหุ้นส่วนผู้จัดการห้างฯ จำเลยที่ 2 ร่วมกันรับผิดชำระเงินตามเช็คที่จำเลยที่ 2 ลงชื่อและประทับตราของห้างฯจำเลยที่ 1 สั่งจ่ายให้โจทก์รวม 10 ฉบับ พร้อมดอกเบี้ยเป็นเงิน 117,773 บาท จำเลยทั้งสองขาดนัดยื่นคำให้การ ศาลชั้นต้นพิพากษาให้จำเลยทั้งสองร่วมกันชำระเงินให้โจทก์ตามฟ้อง ให้จำเลยใช้ค่าฤชาธรรมเนียมแทนโจทก์ โดยกำหนดค่าทนายความ 1,200 บาท จำเลยอุทธรณ์ ศาลอุทธรณ์พิพากษายืน ให้จำเลยทั้งสองใช้ค่าทนายความชั้นอุทธรณ์ 600 บาทแทนโจทก์ จำเลยทั้งสองฎีกา ศาลฎีกาวินิจฉัยว่า \"ที่จำเลยทั้งสองฎีกาว่า โจทก์ไม่มีอำนาจฟ้องเพราะไม่ได้นำเช็คตามฟ้องไปเรียกเก็บเงินจากธนาคารตามเช็คก่อนฟ้อง นั้น ข้อเท็จจริงแห่งคดีฟังได้ว่าแม้โจทก์นำเช็คตามฟ้องไปเรียกเก็บเงินจากธนาคารตามเช็ค ธนาคารก็จะปฏิเสธการจ่ายเงินเพราะบัญชีเงินฝากของจำเลยทั้งสองที่ธนาคารตามเช็คถูกปิดแล้วตั้งแต่ก่อนเช็คตามฟ้องถึงกำหนด ตามเอกสารหมาย จ.16 แสดงว่า ธนาคารตามเช็คได้งดเว้นการใช้หนี้ตามเช็คของจำเลยทั้งสองแล้ว โจทก์จึงฟ้องบังคับให้จำเลยทั้งสองชำระเงินตามเช็คได้ ตามประมวลกฎหมายแพ่งและพาณิชย์ มาตรา 959, 989 ฎีกาของจำเลยทั้งสองฟังไม่ขึ้น พิพากษายืน ให้จำเลยทั้งสองใช้ค่าทนายความในชั้นฎีกา 1,000 บาทแทนโจทก์\"",
  "related_sections": {
    "ประมวลกฎหมายแพ่งและพาณิชย์": [
      "ม. 959",
      "ม. 989"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "บริษัท คลังสินค้าอุตสาหกรรม  จำกัด",
    "จำเลย": "ห.จ.ก. ยู่ไทยเซี้ยงปัตตานี  กับพวก"
  },
  "judges": [
    "เฉลิม การปลื้มจิตต์",
    "บุญส่ง คล้ายแก้ว",
    "ธิรพันธุ์ รัศมิทัต"
  ],
  "lower_and_appeal_courts": []
}