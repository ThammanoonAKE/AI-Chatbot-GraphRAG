{
  "decision_id": "2690/2529",
  "title": "คำพิพากษาศาลฎีกาที่ 2690/2529",
  "summary": "การนำเจ้าพนักงานบังคับคดียึดทรัพย์เพื่อขายทอดตลาดเอาเงินชำระหนี้ตามคำพิพากษาถือเป็นการใช้สิทธิทางศาลจะเป็นการกระทำละเมิดต่อเจ้าของทรัพย์ที่ยึดเมื่อเป็นการกระทำโดยไม่สุจริตมีเจตนากลั่นแกล้งให้เจ้าของได้รับความเสียหาย อ. เช่าซื้อรถยนต์พิพาทไปจากโจทก์แล้วผิดสัญญาเช่าซื้อโจทก์จึงฟ้องอ. ให้คืนรถยนต์และใช้ค่าเสียหายปรากฏว่าระหว่างครอบครองและใช้รถยนต์อ. ได้นำรถไปจ้างจำเลยซ่อมแล้วไม่ชำระค่าซ่อมจำเลยจึงยึดหน่วงรถยนต์ดังกล่าวไว้และฟ้องเรียกค่าซ่อมรถและค่าดูแลรักษาจากอ. ศาลชั้นต้นพิพากษาให้อ. ชำระค่าซ่อมรถยนต์และค่าสินค้าแก่จำเลยกับให้ส่งมอบรถยนต์ให้โจทก์พร้อมกับชำระค่าเสียหายเมื่ออ. ไม่ชำระค่าซ่อมรถยนต์ให้จำเลยๆได้นำเจ้าพนักงานบังคับคดียึดรถยนต์เพื่อขายทอดตลาดเมื่อวันที่8มีนาคม2521ต่อมาวันที่6กรกฎาคม2521โจทก์ได้ร้องขอให้ปล่อยรถยนต์ที่ยึดไว้ศาลชั้นต้นมีคำสั่งให้ถอนการยึดเมื่อวันที่2พฤษภาคม2522คดีดังกล่าวถึงที่สุดโจทก์ไปขอรับรถยนต์คืนจากจำเลยเมื่อวันที่18ตุลาคม2522แต่จำเลยไม่ยอมคืนให้จนโจทก์ต้องร้องขอต่อศาลชั้นต้นและศาลชั้นต้นมีคำสั่งให้จำเลยมอบรถยนต์ให้โจทก์จำเลยจึงคืนรถยนต์ให้โจทก์เมื่อวันที่25ธันวาคม2522พฤติการณ์ดังกล่าวแสดงว่าจำเลยนำเจ้าพนักงานบังคับคดียึดทรัพย์โดยสุจริตมิได้มีเจตนากลั่นแกล้งให้โจทก์ได้รับความเสียหายจำเลยจึงไม่ได้กระทำละเมิดต่อโจทก์ตั้งแต่นำยึดทรัพย์ในวันที่8มีนาคม2521แต่หลังจากศาลมีคำสั่งให้ถอนการยึดรถยนต์คันพิพาทและโจทก์ขอรับรถยนต์คืนจากจำเลยแล้วการที่จำเลยไม่ยอมคืนให้ถือว่าไม่ใช่เป็นการใช้สิทธิทางศาลต่อไปจำเลยได้ชื่อว่ากระทำละเมิดต่อโจทก์ตั้งแต่วันที่โจทก์ขอรับรถยนต์คืนจากจำเลย. ___________________________ โจทก์ฟ้องว่าบริษัทเอมเพรสแทรเวิล เซอร์วิน จำกัด ได้เช่าซื้อรถยนต์โดยสารปรับอากาศไปจากโจทก์แล้วผิดสัญญา โจทก์ได้ฟ้องบริษัทเอมเพรสแทรเวิลฯ และศาลพิพากษาให้บริษัทดังกล่าวคืนรถยนต์แก่โจทก์แล้ว ในชั้นบังคับคดีจำเลยซึ่งครอบครองรถยนต์คันดังกล่าวอยู่ไม่ยอมคืนให้โจทก์ อ้างว่าบริษัทเอมเพรสแทรเวิลฯ นำไปจ้างจำเลยซ่อมและค้างค่าซ่อม ต่อมาจำเลยนำเจ้าพนักงานศาลไปยึดรถยนต์คันดังกล่าวไว้โดยจำเลยทราบดีว่ารถยนต์เป็นของโจทก์ โจทก์จึงร้องขัดทรัพย์ ศาลชั้นต้นมีพิพากษาให้คืนรถยนต์ให้โจทก์ จำเลยก็ไม่ปฏิบัติ ได้อุทธรณ์ฎีกาตามลำดับ การที่จำเลยยึดรถยนต์ของโจทก์โดยโจทก์มิได้เป็นลูกหนี้ เป็นการจงใจทำให้โจทก์ได้รับความเสียหายขอให้จำเลยชำระค่าเสียหายให้โจทก์ จำนวน 3,057,500 บาท พร้อมดอกเบี้ย จำเลยให้การว่า ได้ยึดรถยนต์ตามฟ้องซึ่งจำเลยได้ยึดหน่วงไว้โดยเข้าใจสุจริตว่าเป็นรถยนต์ของ อ. เมื่อโจทก์ร้องขัดทรัพย์จำเลยก็เห็นว่าจำเป็นต้องให้ศาลวินิจฉัยก่อนแต่เมื่อศาลชั้นต้นมีคำสั่งลงวันที่ 24 ธันวาคม 2522 จำเลยก็ส่งมอบรถยนต์ให้โจทก์ในวันที่ 25 ธันวาคม 2522 ทันที คงอุทธรณ์ฎีกาให้ศาลสูงวินิจฉัยข้อกฎหมายเท่านั้น โจทก์ไม่ได้รับความเสียหาย ขอให้ยกฟ้อง ศาลชั้นต้นวินิจฉัยว่าจำเลยมีสิทธิยึดหน่วงรถยนต์ได้ การกระทำของจำเลยไม่เป็นการละเมิดต่อโจทก์ พิพากษายกฟ้องโจทก์ค่าฤชาธรรมเนียมเป็นพับ โจทก์อุทธรณ์ ศาลอุทธรณ์พิพากษากลับ ให้จำเลยใช้เงินแก่โจทก์ 2,500 บาทพร้อมดอกเบี้ยร้อยละเจ็ดครึ่งต่อปีนับแต่วันฟ้องจนกว่าจะชำระเสร็จค่าฤชาธรรมเนียมทั้งสองศาลให้เป็นพับ โจทก์และจำเลยฎีกา ศาลฎีกาวินิจฉัยว่า \"ในชั้นพิจารณาของศาลชั้นต้นโจทก์จำเลยแถลงขอให้ถือเอาข้อเท็จจริงตามที่ปรากฏในสำนวนคดีแพ่งหมายเลขแดงที่ 10665/2520 ระหว่างบริษัทลานนาเครดิตการพาณิชย์ จำกัด โจทก์ บริษัทเอมเพรสแทรเวิล เซอร์วิสจำกัด กับพวก จำเลย และคดีแพ่งหมายเลขแดงที่ 10478/2520 ระหว่างบริษัทสยามกลการ จำกัด โจทก์ บริษัทเอมเพรสแทรเวิล เซอร์วิส จำกัดจำเลย บริษัทลานนาเครดิต จำกัด ผู้ร้องขัดทรัพย์ ของศาลชั้นต้นคงนำสืบกันเฉพาะในประเด็นเรื่องค่าเสียหาย ข้อเท็จจริงได้ความว่าเมื่อวันที่ 30 เมษายน 2517 บริษัทเอมเพรสแทรเวิล เซอร์วิส จำกัดเช่าซื้อรถยนต์โดยสารหมายเลขทะเบียน ช.ม. 00006 ไปจากโจทก์ในราคา 1,125,000 บาท ต่อมาบริษัทเอมเพรสแทรเวิล เซอร์วิส จำกัดนำรถนั้นไปจ้างให้จำเลยซ่อม จำเลยซ่อมเสร็จแล้วบริษัทเพรสแทรเวิล เซอร์วิส จำกัด ไม่ชำระค่าซ่อม จำเลยคงยึดหน่วงรถยนต์นั้นไว้ที่บริษัทจำเลย ครั้นวันที่ 10 กันยายน 2519 โจทก์ฟ้องขอให้บังคับบริษัทเอมเพรสแทรเวิล เซอร์วิส จำกัด กับพวกคืนรถยนต์ดังกล่าวและใช้ค่าเสียหาย ต่อมาวันที่ 25 พฤษภาคม 2520จำเลยเป็นฟ้องโจทก์บริษัทเอมเพรสแทรเวิล เซอร์วิส จำกัด เรียกค่าซ่อมค่าดูแลรักษารถยนต์ดังกล่าวและค่าสินค้า วันที่ 4 พฤษภาคม2520 ศาลชั้นต้นพิพากษาให้บริษัทเอมเพรสแทรเวิล เซอร์วิส จำกัดชำระค่าซ่อมรถและค่าสินค้าให้แก่จำเลยเป็นเงิน 362,342 บาท วันที่10 พฤศจิกายน 2520 ศาลชั้นต้นพิพากษาให้บริษัทเอมเพรสแทรเวิล เซอร์วิส จำกัด ส่งมอบรถยนต์คันดังกล่าวให้แก่โจทก์พร้อมกับชำระค่าเสียหาย วันที่ 8 มีนาคม 2521 จำเลยนำเจ้าพนักงานบังคับคดียึดรถยนต์คันดังกล่าวเพื่อขายทอดตลาดเอาเงินชำระหนี้ โดยก่อนยึดจำเลยได้ตรวจสอบทะเบียนทราบว่า โจทก์เป็นเจ้าของรถยนต์คันนี้ ยึดแล้วเจ้าพนักงานบังคับคดีมอบให้นายสุรัตน์ กังวาลกุลกิจ สมุห์บัญชีฝ่ายนิสสันของบริษัทจำเลยรักษารถยนต์ไว้ วันที่ 6 กรกฎาคม 2521 โจทก์ร้องขอให้ปล่อยรถยนต์ที่ยึด วันที่ 2 พฤษภาคม 2522 ศาลชั้นต้นมีคำสั่งให้ถอนการยึดรถยนต์คันดังกล่าว คดีถึงที่สุด วันที่ 18 ตุลาคม 2522 โจทก์นำเจ้าพนักงานบังคับคดีไปขอรับรถยนต์จากจำเลย แต่จำเลยไม่คืนให้อ้างว่าใช้สิทธิยึดหน่วงรถยนต์คันนั้นต่อไป วันที่ 7 พฤศจิกายน2522 โจทก์ยื่นคำร้องต่อศาลชั้นต้นขอให้สั่งจำเลยคืนรถยนต์ให้โจทก์ ศาลชั้นต้นนัดพร้อม ครั้นวันที่ 24 ธันวาคม 2522 ศาลชั้นต้นมีคำสั่งให้จำเลยส่งมอบรถยนต์พิพาทให้โจทก์ วันที่ 25 ธันวาคม2522 จำเลยได้มอบรถยนต์พิพาทให้โจทก์เรียบร้อยแล้ว แต่จำเลยอุทธรณ์คำสั่งศาลชั้นต้นต่อไป ศาลอุทธรณ์พิพากษายืน จำเลยฎีกาศาลฎีกาพิพากษายืน ปรากฏตามคำพิพากษาฎีกาที่ 1701/2524 ลงวันที่14 กรกฏาคม 2524 อ่านให้คู่ความฟังเมื่อวันที่ 27 สิงหาคม 2524รถยนต์พิพาท โจทก์อาจให้เช่าได้ค่าเช่าวันละ 5,500 บาท โดยโจทก์ต้องเป็นผู้จ่ายค่าน้ำมัน ค่าจ้างคนขับ พนักงานบริการและพนักงานทำความสะอาดเอง การที่โจทก์ไม่ได้ใช้รถยนต์พิพาททำให้ขาดประโยชน์วันละ 2,500 บาท คงมีปัญหาตามฎีกาของโจทก์และจำเลยว่า จำเลยกระทำละเมิดต่อโจทก์หรือไม่และจำเลยต้องชดใช้ค่าเสียหายแก่โจทก์เท่าใด พิจารณาแล้ว ในปัญหาว่าจำเลยกระทำละเมิดต่อโจทก์หรือไม่โจทก์ฎีกาว่า จำเลยกระทำละเมิดต่อโจทก์ตั้งแต่วันที่จำเลยนำยึดรถยนต์พิพาทของโจทก์ คือวันที่ 8 มีนาคม 2521 ส่วนจำเลยฎีกาว่าแม้ศาลจะมีคำสั่งให้ปล่อยทรัพย์ที่ยึด แต่เมื่อจำเลยยังไม่ได้รับชำระค่าซ่อมรถยนต์พิพาท จำเลยยังมีสิทธิยึดหน่วงรถคันพิพาทไว้จนกว่าจะได้รับชำระค่าซ่อมการกระทำของจำเลยไม่เป็นละเมิดเห็นว่า การที่จำเลยนำเจ้าพนักงานบังคับคดียึดรถยนต์โดยสารหมายเลขทะเบียน ช.ม. 00006 พิพาทเพื่อขายทอดตลาดเอาเงินชำระหนี้ตามคำพิพากษาเป็นการใช้สิทธิทางศาลจะเป็นการกระทำละเมิดต่อเมื่อกระทำโดยไม่สุจริต มีเจตนากลั่นแกล้งให้โจทก์ได้รับความเสียหายปรากฏว่าจำเลยมีสิทธิยึดหน่วงรถยนต์พิพาท...",
  "related_sections": {
    "ประมวลกฎหมายแพ่งและพาณิชย์": [
      "ม. 241",
      "ม. 244",
      "ม. 420",
      "ม. 421"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "บริษัท ลานนาเครดิต  จำกัด",
    "จำเลย": "บริษัท สยามกลการ  จำกัด"
  },
  "judges": [
    "สมบูรณ์ บุญภินนท์",
    "สุพจน์ นาถะพินธุ",
    "ดำรง สายเชื้อ"
  ],
  "lower_and_appeal_courts": []
}