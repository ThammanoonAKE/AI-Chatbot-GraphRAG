{
  "decision_id": "420/2529",
  "title": "คำพิพากษาศาลฎีกาที่ 420/2529",
  "summary": "จำเลยพูดโต้ตอบกับพลตำรวจม. ในระหว่างพลตำรวจม.ตรวจดูรถแท๊กซี่คันที่จำเลยกับพวกนั่งมาเมื่อพลตำรวจม.บอกจำเลยว่าหัวหน้าด่านตรวจคือร้อยตำรวจโทปรีชา และพูดต่อไปว่าถ้าหากจำเลยสงสัย(ว่าเป็นด่านตรวจรถที่ตั้งขึ้นชอบด้วยกฎหมายหรือไม่)ให้ไปสอบถามหัวหน้าด่านได้จำเลยพูดว่า\"แค่ร้อยตำรวจโทนั้นกระจอกไม่อยากคุยด้วยหรอก\"ซึ่งแปลความหมายได้ว่าจำเลยพูดกับพลตำรวจม. ว่าจำเลยไม่อยากพูดคุยกับหัวหน้าด่านตรวจที่มียศแค่ร้อยตำรวจโทเพราะจำเลยเห็นว่าหัวหน้าด่านตรวจมียศต่ำไปจำเลยหาได้เจาะจงสบประมาทโจทก์ร่วมว่าเป็นคนต่ำต้อยหรือเลวแต่อย่างใดไม่คำพูดดังกล่าวจึงเป็นคำพูดที่ไม่สุภาพเท่านั้นหาใช่เป็นคำด่าหรือเป็นการสบประมาทเหยียดหยามโจทก์ร่วมให้ได้รับความอับอายแต่ประการใดไม่ไม่เป็นความผิดตามป.อ.มาตรา136. ___________________________ โจทก์ฟ้อง ขอให้ลงโทษจำเลยตามประมวลกฎหมายอาญา มาตรา 136 จำเลยให้การปฏิเสธ ศาลชั้นต้นพิพากษาว่าจำเลยมีความผิดตามประมวลกฎหมายอาญามาตรา 136 ให้ปรับ 1,000 บาท จำเลยอุทธรณ์ ศาลอุทธรณ์เห็นว่าคำกล่าวของจำเลยเป็นคำพูดที่ไม่สุภาพไม่เป็นการดูหมิ่นพิพากษากลับให้ยกฟ้อง โจทก์ฎีกา ศาลฎีกาวินิจฉัยว่า ที่โจทก์หาว่าจำเลยกล่าวคำดูหมิ่นร้อยตำรวจโทปรีชาดังฟ้องนั้น ตามข้อเท็จจริงที่โจทก์นำสืบปรากฎว่าจำเลยได้พูดโต้ตอบกับพลตำรวจมณฑลในระหว่างพลตำรวจมณฑลตรวจดูรถแท็กซี่คันที่จำเลยกับพวกนั่งมา เมื่อพลตำรวจมณฑลบอกจำเลยว่าหัวหน้าด่านตรวจคือร้อยตำรวจโทปรีชา และพูดต่อไปว่า ถ้าหากจำเลยสงสัยให้ไปสอบถามหัวหน้าด่านได้ จำเลยจึงพูดว่า\"แค่ร้อยตำรวจโทนั้นกระจอก ไม่อยากคุยด้วยหรอก\" ซึ่งแปลความหมายได้ว่า จำเลยพูดกับพลตำรวจมณฑลว่าจำเลยไม่อยากพูดคุยกับหัวหน้าด่านตรวจที่มียศแค่ร้อยตำรวจโท เพราะจำเลยเห็นว่าหัวหน้าด่านตรวจมียศต่ำไป จำเลยหาได้เจาะจงสบประมาทร้อยตำรวจโทปรีชาว่า เป็นคนต่ำต้อยหรือเลวแต่อย่างใดไม่ คำพูดดังกล่าวจึงเป็นคำพูดที่ไม่สุภาพเท่านั้น หาใช่เป็นคำด่าหรือเป็นการสบประมาทเหยียดหยามร้อยตำรวจโทปรีชาให้ได้รับความอับอายแต่ประการใดไม่ ถ้อยคำดังกล่าวจึงไม่เป็นการดูหมิ่นร้อยตำรวจโทปรีชา แม้จำเลยจะกล่าวจริงก็ไม่เป็นความผิดตามประมวลกฎหมายอาญา มาตรา 136 จึงไม่จำต้องวินิจฉัยข้อเท็จจริงว่าจำเลยได้กล่าวถ้อยคำตามฟ้องหรือไม่ พิพากษายืน.",
  "related_sections": {
    "ประมวลกฎหมายอาญา": [
      "ม. 136"
    ]
  },
  "source": "สำนักงาน ส่งเสริมงานตุลาการ",
  "litigants": {
    "โจทก์": "ร้อยตำรวจโท ปรีชา แจ้งเร็ว",
    "จำเลย": "นาย บรรณากร หรือ บรรณกร เปี่ยมธนทรัพย์"
  },
  "judges": [
    "พิชัย วุฒิจำนงค์",
    "อภินย์ ปุษปาคม",
    "ยรรยง อิทธิพงษ์"
  ],
  "lower_and_appeal_courts": []
}